dkon mchog gsum bstan pa’i rjes thogs la gaṅ yoṅ na ’jig rten pa daṅ ’jig rten las ’das pa’i
rnam par dag pa skye ba’i gnas ni dkon mchog gsum skye bar ’gyur ba de’i dbaṅ du byas nas
tshigs su bcad pa |

dri bcas de bźin ñid daṅ dri ma med || dri med saṅs rgyas yon tan rgyal ba’i mdzod || gaṅ las
dkon mchog dge ba gsum ’byuṅ ba || don dam gzigs pa rnams kyi yul ñid do ||

’dis ci źig gsal bar byas śe na | dkon mchog gsum po ’di yi rigs || thams cad gzigs pa rnams
kyi yul || de yaṅ rnam bźi go rims bźin || rgyu bźi yis ni bsam mi khyab ||de la dri ma daṅ
bcas pa’i de bźin ñid ni ñon moṅs pa’i sbubs las ma grol ba’i khams la de bźin gśegs pa’i
sñiṅ po źes brjod pa gaṅ yin pa’o || dri ma med pa’i de bźin ñid ni de ñid saṅs rgyas kyi
sar gnas yoṅs su gyur pa’i mtshan ñid de bźin gśegs pa’i chos kyi sku źes brjod pa gaṅ
yin pa’o || dri ma med pa’i saṅs rgyas kyi yon tan ni gnas gyur pa’i mtshan ñid de bźin gśegs
pa’i chos kyi sku de ñid la yod pa ’jig rten las ’das pa stobs bcu la sogs pa saṅs rgyas
kyi chos gaṅ dag yin pa’o ||rgyal ba’i mdzad pa ni stobs bcu la sogs pas saṅs rgyas kyi
chos de ñid kyi so so raṅ gi bla na med pa’i phrin las te | gaṅ źig med par ma gyur źiṅ chad
pa med la rgyun mchad pas byaṅ chub sems dpa’ luṅ bstan pa’i gtam rgyun mi ’chad pa’o
|| gnas bźi po ’di dag kyaṅ go rims ji lta bźin du rgyu bźis bsam gyis mi khyab pa ñid kyi
phyir thams cad mkhyen pa’i ye śes kyi yul yin no źes brjod do || bźi po gaṅ dag gis śes
na ||

dag daṅ ñon moṅs daṅ ldan phyir || kun nas ñon moṅs med dag phyir || rnam par dbye ba med chos
phyir || lhun grub rnam par mi rtog phyir ||

de la dri ma daṅ bcas pa’i de bźin ñid ni cig car dus gcig tu rnam par dag pa yaṅ yin la | kun
nas ñon moṅs pa yaṅ yin pa’i phyir | gnas ’di bsam gyis mi khyab ste | zab mo’i chos kyi
tshul la mos pa raṅ saṅs rgyas rnams kyi yaṅ spyod yul du ma gyur pa’i yul yin pa’i phyir
ro ||gaṅ gi phyir lha mo chos ’di gñis ni rtogs par dka’ ba ste | sems raṅ bźin gyis rnam
par dag pa rtogs par dka’ ba daṅ | sems de ñid kyi ñe bar ñon moṅs pa rtogs par dka’ ba’o
|| lha mo chos ’di gñis ñan par byed pa ni khyod dam yaṅ na chos chen po daṅ ldan pa’i byaṅ
chub sems dpa’ rnams yin no || lha mo lhag ma ñan thos daṅ raṅ || saṅs rgyas kyis ni chos
’di gñis de bźin gśegs pa la dad pas rtogs par bya ba ñid do źes gsuṅs pa yin no ||de
la dri ma med pa’i de bźin ñid ni sṅar dri mas kun nas ñon moṅs par ma gyur pa phyis rnam
par dag par gyur pa’i phyir gnas ’di bsam gyis mi khyab po || gaṅ gi phyir sems ni raṅ bźin
gyis ’od gsal ba ste | de ni de kho na bźin śes so || des na skad cig ma gcig daṅ ldan pa’i
śes rab kyis bla na med pa yaṅ dag par rdzogs pa’i byaṅ chub tu mṅon par rdzogs par saṅs
rgyas so źes gsuṅs pa yin no ||de la dri ma med pa’i saṅs rgyas kyi yon tan ni gcig tu
kun nas ñon moṅs pa so so’i skye bo’i sa la yaṅ rnam pas dbyer med pa’i chos ñid sṅa phyir
khyad par med pa yod pa’i phyir gnas ’di bsam gyis mi khyab ste |gaṅ gi phyir gaṅ la de bźin
gśegs pa’i ye śes mtha’ dag rjes su ma źugs pa’i sems can de ni sems can gyi ris na ’ga’
yaṅ med do || ’on kyaṅ ’du śes kyi ’dzin pas de bźin gśegs pa’i ye śes mi mṅon no || ’du
śes kyi ’dzin pa daṅ bral ba las ni | thams cad mkhyen pa’i ye śes raṅ byuṅ gi ye śes thogs
pa med par rab tu ’byuṅ ṅo ||kye rgyal ba’i sras ’di lta ste | dper na stoṅ gsum gyi stoṅ
chen po’i ’jig rten gyi khams kyi tshad daṅ mñam pa’i dar yug chen po gcig yod par gyur
la | dar yug chen po de la yaṅ stoṅ gsum gyi stoṅ chen po’i ’jig rten gyi khams rdzogs par
bris par gyur te | ’di lta ste | khor yug chen po’i tshad du ni khor yug chen po bris |
sa chen po’i tshad du ni sa chen po | stoṅ gñis pa’i ’jig rten gyi khams kyi tshad du ni
stoṅ gñis pa’i ’jig rten gyi khams |stoṅ gi ’jig rten gyi khams kyi tshad du ni stoṅ gi ’jig
rten gyi khams | gliṅ bźi’i ’jig rten gyi khams kyi tshad du ni gliṅ bźi pa’i ’jig rten
gyi khams | rgya mtsho chen po’i tshad du ni rgya mtsho chen po | ’dzam bu’i gliṅ gi tshad
du ni ’dzam bu’i gliṅ | śar gyi lus ’phags kyi gliṅ gi tshaṅ du ni śar gyi las ’phags kyi
gliṅ | nub kyi ba laṅ spyod kyi gliṅ gi tshad du ni nub kyi ba laṅ spyod kyi gliṅ | byaṅ
gi sgra mi sñan gyi gliṅ gi tshad du ni byaṅ gi sgra mi sñan gyi gliṅ | ri rab kyi tshad
du ni ri rab | sa la spyod pa’i lha’i gźal yas khaṅ gi tshad du ni sa la spyod pa’i lha’i
gźal yas khaṅ | ’dod pa na spyod pa’i lha’i gźal yas khaṅ gi tshad du ni ’dod pa na spyod
pa’i lha’i gźal yas khaṅ | gzugs na spyod pa’i lha’i gźal yas khaṅ gi tshad du ni gzugs na
spyod pa’i lha’i gźal yas khaṅ bris so ||dar yug chen po de yaṅ chu źeṅ stoṅ gsum gyi stoṅ
chen po’i ’jig rten gyi khams kyi tshad tsam du gyur la | dar yug chen po de yaṅ rdul phra
rab kyi rdul gcig tu bcug par gyur to || ji ltar rdul phra rab kyi rdul gcig tu dar yug
chen po de bcug pa de bźin du rdul phra rab kyi rdul ma lus pa rnams su de’i tshad kyi dar
yug chen po de naṅ du bcug par gyur to ||de nas mkhas pa mdzaṅs pa gsal ba yid gźuṅs pa
der ñe bar źugs pa’i spyod pa daṅ ldan pa’i skyes bu ’ga’ źig skyes te | de’i mig lha’i mig
tu gyur ciṅ kun tu yoṅs su dag pa ’od gsal bar gyur pa źig la des lha’i mig gis rnam par
bltas te | ’di lta bur gyur pa’i dar yug chen po ’di rdul phra rab kyi rdul chuṅ du ’di ñid
la gnas te | sems can ’ga’ la yaṅ ñe bar mkho bar ma gyur to ||de ’di sñam du sems te |
kye ma gaṅ bdag gi brtson pa chen po’i stobs daṅ mthus rdul phra rab kyi rdul ’di rdo rjes
phye ste | dar yug chen po ’di ’gro ba thams cad kyi ñe bar ’tsho bar bya’o sñam pas | des
brtson pa chen po’i stobs kyi mthus bskyed de | rdo rje phra mos rdul phra rab kyi rdul
de phye nas bsam pa ji lta ba bźin du dar yug chen po de ’gro ba mtha’ dag la ñe bar ’tsho
bar byed ciṅ | gcig la ji lta ba de bźin du rdul phra rab lus pa med pa mtha’ dag las de
kho na bźin byed do ||kye rgyal ba’i sras de bźin du de bźin gśegs pa’i ye śes tshad med
pa’i ye śes sems can thams cad || ñe bar ’tsho ba’i ye śes kyaṅ sems can thams cad kyi sems
kyi rgyud la mtshaṅ ba med par rjes su źugs te | sems can gyi sems kyi rgyud de dag kyaṅ
de bźin gśegs pa’i ye śes daṅ ’dra bar tshad med do || de lta mod kyi ’du śes kyi ’dzin pas
bciṅs pa’i byis pa rnams kyis de bźin gśegs pa’i ye śes mi śes rab tu mi śes śiṅ ñams su
mi myoṅ | mṅon du mi byed do ||des na de bźin gśegs pa chags pa med pa’i de bźin gśegs pa’i
ye śes kyis chos kyi dbyiṅs sems can gyi gnas thams cad la rnam par gzigs nas | slob dpon
gyi ’du śes su gyur te | kye ma ma la sems can ’di dag ni de bźin gśegs pa’i ye śes yaṅ
dag pa ji lta ba bźin mi śes pa daṅ | de bźin gśegs pa’i ye śes rjes su źugs pa dag ste
| gaṅ yaṅ ṅas sems can ’di dag la ‘phags pa’i lam ñe par bstan pas ’du śes kyis byas ba’i
’chiṅ ba thams cad bsal phar byas te | ji ltar raṅ ñid ’phags pa’i ye śes kyi stobs bskyed
pas ye śes (read: ’du śes) kyi mdud pa chen po bsal nas de bźin gśegs pa’i ye śes so sor
mṅon par śes śiṅ | de bźin gśegs pa’i ye śes daṅ mñam pa ñid rjes su thob pa bźin du de dag
la de bźin gśegs pa’i lam bstan pas ’du śes kyis byas pa’i ’chiṅ ba thams cad zlog par byed
do ||’du śes kyis byas pa’i ’chiṅ ba thams cad log pa dag la ni de bźin gśegs pa’i ye
śes tshad med pa de ’gro ba mtha’ dag gi ñe bar ’tsho bar ’gyur ro źes gsuṅs so ||de la rgyal
ba’i mdzad pa ni cig car thams cad la dus thams cad du lhun gyis grub ciṅ rnam par mi
rtog par bsam ba ji lta ba daṅ | gdul bya ji lta ba bźin du sems can rnams la ma tshaṅ ba
med ciṅ rjes su mthun bar ’jug pa’i phyir gnas ’di bsam gyis mi khyab ste |gaṅ gi phyir sems
can rnams gźug pa’i don du de bźin gśegs pa’i ye śes tshad med pa yin yaṅ mdor bsdus pa
tsam gyi sgo nas tshad daṅ ldan par bstan mod kyi |rigs kyi bu ’on kyaṅ de bźin gśegs pa’i
yaṅ dag pa’i de bźin gśegs pa’i phrin las gaṅ yin pa de ni bsam gyis mi khyab pa tshad med
pa ’jig rten thams cad kyis śes par bya ba ma yin pa | yi ge brjod du med pa | gźan gyis
sgrub par dka’ ba | saṅs rgyas kyi źiṅ thams cad du gnas pa | saṅs rgyas thams cad daṅ mñam
pa ñid rjes su thob pa | ’bad rtsol daṅ bya ba thams cad las ’das pa | nam mkha’ daṅ mñam
pa ñid kyis rnam par rtog pa med pa | chos kyi dbyiṅs kyi bya ba ñid kyi tha dad du dbyer
med pa źes bya ba nas |nor bu baidūrya rnam par dag pa’i dper mdzad nas | rgyas par bstan
te |rigs kyi bu rnam graṅs ’dis ’di ltar rigs par bya ste | de bźin gśegs pa’i phrin las
ni bsam gyis mi khyab pa mñam pa ñid rjes su thob pa thams cad du kha na ma tho ba med
pa dus gsum daṅ rjes su ’brel pa | dkon mchog gsum gyi gduṅ mi ’chad par byed pa’o ||bsam
gyis mi khyab pa’i de bźin gśegs pa’i phrin las gaṅ la rab tu źugs pa’i de bźin gśegs pa’i
sku nam mkha’i raṅ bźin yaṅ mi ’dor la | saṅs rgyas kyi źiṅ thams cad du yaṅ kun tu ston
to || gsuṅ brjod du med pa’i chos ñid kyaṅ mi ’dor la | sgra rnam par rig pa ji lta ba bźin
du sems can rnams la chos kyaṅ ston to || sems kyi dmigs pa thams cad daṅ yaṅ bral la |
sems can thams cad kyi sems kyi spyod pa daṅ bsam pa yaṅ rab tu śes so źes gsuṅs so ||

rtogs bya rtogs pa de yi ni || yan lag rtogs par byed phyir te || go rims ji bźin gnas gcig
ste || dag rgyu gsum ni rkyen yin no ||

don gyi gnas bźin po ’di dag las kyaṅ śes bya thams cad bsdus pa’i phyir daṅ po ni rtogs par
bya ba’i gnas su blta bar bya’o || de’i rjes su rtogs pa ni rtogs pa yin pa’i phyir gñis
pa byaṅ chub kyi gnas so || byaṅ chub kyi yan lag tu gyur pa ni saṅs rgyas kyi yon tan yin
pa’i phyir gsum pa byaṅ chub kyi yan lag gi gnas so ||byaṅ || chub kyi yan lag rnams ñid
kyis gźan dag rtogs par byed pa’i phyir bźi pa rtogs par byed pa’i gnas so || de ltar gnas
bźi po ’di dbaṅ du byas te rgyu daṅ rkyen gyi dṅos pos dkon mchog gsum gyi rigs rnam par
gźag par rig par bya’o ||de la gnas bźi po ’di dag las daṅ po ni ’jig rten las ’das pa’i chos
kyi sa bon yin pa’i phyir so so raṅ ñid tshul bźin yid la byed pa’i gnas kyis de rnam
par dag pa la brten nas dkon mchog gsum gyi rgyur rtogs par byed par bya ste | de ltar gnas
gcig ni rgyu yin no || ji ltar gsum rkyen yin źe na |de bźin gśegs pa bla na med pa yaṅ
dag par rdzogs pa’i byaṅ chub mṅon bar rdzogs par saṅs rgyas nas stobs bcu la sogs pa saṅs
rgyas kyi chos rnams kyis de bźin gśegs pa’i phrin las rnam pa sum cu rtsa gñis mdzad pa
na | gźan gyi sgra la brten nas de rnam par dag pa la brten nas dkon mchog ’byuṅ ba’i rkyen
du rtogs par bya ste | de ltar gsum po ’di ni rkyen yin no || ’di phan chad gźuṅ lhag mas
gnas bźi po ’di dag ñid kyis mthar gyis rnam par dbye ba rgyas par ston par rig par bya’o
||

