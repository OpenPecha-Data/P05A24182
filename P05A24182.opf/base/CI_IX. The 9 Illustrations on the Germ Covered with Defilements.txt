de ltar rgyal ba’i sñiṅ po ni || rnam gźag rnam pa bcu źes brjod || ñon moṅs sbubs na gnas pa
de || dpe dag gis ni śes par bya ||

de ltar phyi ma’i mtha’i mu daṅ mtshuṅs pa rtag pa’i chos ñid rig par bya ba ñid kyis dbaṅ du
byas nas don rnam pa bcus | de bźin gśegs pa’i sñiṅ po ’di rnam par gźag pa bśad pa yin
no ||thog ma med pa’i dus nas ñe bar gnas pa ma ’brel ba’i raṅ bźin gyi ñon moṅs pa’i sbubs
ñid daṅ | thog ma med pa’i dus nas ñe bar gnas pa brel ba’i raṅ bźin dag pa’i chos ñid kyi
dbaṅ du byas nas | dpe dgus de bźin gśegs pa’i gñen po ñon moṅs pa’i sbubs bye ba mtha’
yas pas gtums pa ni | mdo ji lta ba bźin rtogs par bya’o || dpe dgu gaṅ źe na |

saṅs rgyas pad ṅan sbraṅ rtsi sbraṅ ma la || sbun pa sñiṅ po mi gtsaṅ naṅ na gser || sa la gter
daṅ myug sogs ’bras chuṅ daṅ || gos hrul naṅ na rgyal ba’i sku daṅ ni ||bud med ṅan ma’i
lton mi bdag daṅ || sa la rin chen gzugs yod ji lta bar || glo bur ñon moṅs dri mas bsgribs
pa yi || sems can rnams la de bźin khams ’di gnas ||dri ma padma srog chags sbun pa mi
gtsaṅ sa ’bras gos hrul daṅ || sdug bsṅal ’bar bas mṅon par duṅs pa’i bud med sa yi khams
daṅ mtshuṅs || saṅs rgyas sbraṅ rtsi sñiṅ po gser daṅ gter daṅ nya gro rin chen sku || gliṅ
bdag mchog daṅ rin chen gzugs daṅ dri med khams mchog mtshuṅs pa ñid ||ñon moṅs pa ni
padma ṅan pa’i sbubs daṅ ’dra la | de bźin gśegs pa’i khams ni padma lta bu ste | ji ltar
mdog ṅan padma’i khoṅ gnas pa || mtshan stoṅ gis ’bar de bźin gśegs pa ni || dri med lha yi
mig ldan mis mthoṅ nas || chu skyes padma’i sbrubs nas ’byin byed pa ||de bźin bde gśegs
mnar med rnams la yaṅ || saṅs rgyas spyan gyis raṅ chos ñid gzigs te || sgrib med phi ma’i
mur gnas thugs rje yi || bdag cag sgrib pa las ni grol bar byed ||ji ltar mi sdug padma
zun la bde bar gśegs pa ni || de yi khoṅ gnas lha mig mthoṅ nas ’dab ma gcod byed ltar ||
chags sdaṅ sogs dri sbubs bsgribs rdzogs saṅs sñiṅ po’i ’gro gzigs te || thugs rjes thub pa
de bźin sgrib pa de ni ’joms par mdzad ||ñon moṅs pa ni srog chags || sbraṅ ma daṅ ’dra
la | de bźin gśegs pa’i sñiṅ po ni sbraṅ rtsi lta bu ste | ji ltar srog chags tshogs bskor
sbraṅ rtsi ni || skyes bu mkhas pas de don gñer ba yis || mthoṅ nas de daṅ thabs kyis srog
chags sogs || kun nas bral bar rab tu byed pa bźin ||draṅ sraṅ chen pos kun mkhyen spyan
gyis ni || rigs khams sbraṅ rtsi daṅ ’dra ’di gzigs nas || de yi sgrib pa sbraṅ ma daṅ ’dra
ba || gtan nas rab tu spoṅ bar mdzad pa yin ||ji ltar sbraṅ rtsi srog chags bye ba khrag
khrig stoṅ bsgribs sbraṅ rtsi don gñis mis || sbraṅ ma de dag bsal te ji ltar ’dod pa bźin
du sbraṅ rtsi’i bya byed pa || de bźin lus can la yod zag pa med pa’i śes pa sbaṅ ma’i
rtsi daṅ ’dra || ñon moṅs sbraṅ ma daṅ ’dra de ’joms pa la mkhas pa’i rgyal ba skyes bu bźin
|ñon moṅs pa ni phyi yi sbun pa daṅ ’dra la || de bźin gśegs pa’i khams ni naṅ gi sñiṅ
po bźin || ji ltar sbun ldan ’bru yi sñiṅ po ni || mi rnams kyis ni loṅs spyod mi ’gyur ba
| zas sogs don du gñer ba gaṅ yin pa || de dag gis ni sbun gnas de ’byin ltar ||de bźin sems
can la yod ñon moṅs kyi || dri ma daṅ ’dres rgyal ba’aṅ ji srid du || ñon moṅs dri ma
’dres las ma grol ba || de srid rgyal mdzad srid gsum du mi byed ||ji ltar sā lu bra ‘o nas
‘bru’i sñiṅ po sbun las ma byuṅ gram can || legs par bgrus mi rnams kyis ni spyad bya bza’
ba źim por mi ’gyur ltar || de bźin sems can la yod chos kyi dbaṅ phyug ñon moṅs sbun las
ma grol lus || ñon moṅs bru bas ñen pa’i ’gro la chos kyi dga’ ba’i ro ster ’gyur ba min
||ñon moṅs pa ni mi gtsaṅ ba’i ljan ljin gyi gnas daṅ ’dra la | de bźin gśegs pa’i khams
ni gser bźin te | ji ltar rab tu rgyu tshe mi yi gser || ljan ljin rul pa’i gnas su lhuṅ
gyur la || mi ’jig chos can de ni der de bźin || lo brgya maṅ po dag tu gnas pa de ||lha mig
rnam par dag ldan lha yis der || mthoṅ nas mi la ’di na yod pa’i gser || rin chen mchog
’di sbyaṅs te rin chen gyis || bsgrub par bya ba gyis źes smra ba ltar ||de bźin thub pas
mi gtsaṅ daṅ ’dra ba’i || ñon moṅs su byiṅ sems can yon tan ni || gzigs nas ñon moṅs ’dam
de dag bya’i phyir || skye dgu rnams la dam tshos chu char ’phebs ||ji ltar ljan ljin rul
pa’i naṅ du lhuṅ ba’i gser ni lha yis mthoṅ gyur nas || kun tu dga’ bar bya phyir mchog tu
mdzos pa mi la nan gyis ston pa ltar || de bźin rgyal bas ñon moṅs mi gtsaṅ chen por lhuṅ
gyur rdzogs saṅs rin po che || sems can rnams la gzigs nas de dag bya phyir lus can rnams
la chos ston to ||ñon moṅ pa ni sa’i mthil daṅ ’dra la | de bźin gśegs pa’i khams ni rin
po che’i gter bźin te || ji ltar mi dbul khyim naṅ sa ’og na || mi zad pa yi gter ni yod
gyur te || mi des de ma śes śiṅ gter de yaṅ || de la ṅa ’dir yod ces mi smra ltar ||de bźin
yid kyi naṅ chud rin chen gter || dri med gźag daṅ bsal med chos ñid kyaṅ || ma rtogs pas
na dbul ba’i sdug bsṅal ni || rnam maṅ rgyun du skye dgu ’dis myoṅ ṅo ||ji ltar dbul po’i
khyim naṅ du ni rin chen gter chud gyur pa’i mi la ni || rin chen gter dag yod ces rjod
par mi byed de ni mi yis śes min ltar || de bźin chos gter yed kyi khyim gnas sems can dag
ni dbul po lta bu ste || de dag rnams kyis de thob bya phyir ’jig rten du ni draṅ sroṅ yaṅ
dag bltams ||ñon moṅs pa ni śun pa’i sbubs daṅ ’dra la | de bźin gśegs pa’i khams ni sa
bon gyi myu gu lta bu ste | ji ltar a mra la sogs śiṅ ’bras la || yod pa’i sa bon myu gu ’jig
med chos || sa rmos chu sogs ldan las ljon śiṅ gi | rgyal po’i dṅos por rim gyis ’grub
pa ltar ||sems can rnams kyi ma rig sogs ’bras kyi || lpags sbubs naṅ chud chos khams dge
ba yaṅ || de bźin dge ba de de la brten nas || rim gyis thub pa’i rgyal po’i dṅos por ’gyur
||chu daṅ ñi ma’i ’od daṅ rluṅ daṅ sa dus nam mkha’i rkyen rnams kyis || ta la daṅ ni a
mra’i ’bras sdubs gseb nas śiṅ skyes ji lta bar | sems can ñon moṅs ’bras lpags naṅ chud
rdzogs saṅs || sa bon myu gu yaṅ || de bźin dge rkyen de daṅ de las chos ’thon ‘phel bar ’gyur
ba yin ||ñon moṅs pa ni gos hrul po daṅ ’dra la | de bźin gśegs pa’i khams ni rin po
che’i sku lta bu ste | ji ltar rin chen las byas rgyal ba’i gzugs || gos hrul dri ṅan gyis
ni gtums gyur pa || lam gnas lha yis mthoṅ nas grol bar’i phyir | lam gnas don de de la smra
ba ltar ||de bźin thogs med rnam pa sna tshogs kyi || ñon moṅs kyis gtums bde gśegs dṅos
po ñid || dud ’gro la yaṅ gzigs nas de bźin te || thar par bya ba’i don du thabs ston mdzad
||ji ltar rin chen raṅ bźin de bźin gśegs sku dri ṅan gos gtums pa || lam gnas lha yi
mig gis mthoṅ nas mthar phyin mi la ston pa ltar || de bźin ñon moṅs gos hrul gyis gtums
’khor ba’i lam na gnas pa’i khams || dud ’gro la yaṅ gzigs nas thar par bya phyir rgyal bas
chos ston to ||ñon moṅs pa ni sems can źugs pa’i mi mo daṅ ’dra la | de bźin gśegs pa’i
khams ni mer mer po’i ’byuṅ ba chen po la gnas pa’i ’khor los sgyur ba lta bu ste | ji ltar
mi mo gzugs ṅan mgon med ’ga’ || mgon med ’dug gnas su ni ’dug gyur la | mṅal gyi rgyal
po’i dpal ni ’dzin byed pas || raṅ lton yod mi bdag mi śes ltar ||srid par skye ba mgon med
khyim bźin te || ma dag sems can mṅal ldan bud med bźin || de la gaṅ źig yod pas mgon bcas
pa || dri med khams ni de yi mṅal gnas bźin ||ji ltar bud med lus la dri bcas gos gon mi
sdug gzugs ldan pa || sa bdag mṅal na gnas kyaṅ mgon med khaṅ par sdug bsṅal mchog myoṅ
ltar || de bźin bdag raṅ naṅ gnas mgon yod gyur kyaṅ mgon med blo ldan pa || ’gro ba ñon moṅs
dbaṅ gis yid ma źi bas sdug bsṅal bźi la gnas ||ñon moṅs pa ni sa’i ’dam gos pa daṅ ’dra
la | de bźin gśegs pa’i khams ni gser gyi gzugs bźin te | ji ltar naṅ gi gser źun gzugs
rgyas pa || źi ba phyi rol sa yi raṅ bźin can || mthoṅ nas de śes pa dag naṅ gi gser || sbyaṅ
phyir phyi rol sgrib pa sel byed ltar ||raṅ bźin ’od gsal dri ma rnams kyaṅ ni || glo
bur bar ni rnam par gzigs gyur nas || rin chen ’byuṅ gnas lta bu’i ’gro ba rnams || sgrib
pa dag las sbyoṅ mdzad byaṅ chub mchog |ji ltar dri med gser ’bar las byas sa yi naṅ du chud
gyur gzugs || źi de raṅ bźin mkhas pas rig nas sa dag sel bar byed pa ltar || de bźin
kun mkhyen dag pa’i gser ’dra źi ba’i yid ni mkhyen gyur nas || chos ’chad tshul gyis brdeg
spyad bsgrubs pas sgrib pa dag ni sel bar mdzad ||dpe rnams kyis bsdus pa’i don ni | padma
srog chags buṅ ba daṅ | sbun pa daṅ ni mi gtsaṅ sa || ’bras śun gos hrul bud med kyi ||
mṅal daṅ sa yi sbubs na yaṅ ||saṅs rgyas sbraṅ rtsi sñiṅ po bźin || gser bźin gter bźin ljon
pa bźin || rin chen sku daṅ ’khor lo yis || sgyur ba bźin daṅ gser gzugs bźin ||sems can
khams kyi ñon moṅs sbubs || ma ’brel thog ma med pa na || sems kyi raṅ bźin dri med ni
|| thog ma med pa yin par brjod ||

mdor bsdun de bźin gśegs pa’i sñiṅ po’i mdor dper brjod pa bstan pa ’dis ni sems can gyi khams
ma lus pa’i thogs pa med pa’i sems kun nas ñon moṅs pa’i glo bur pa ñid daṅ | thog ma med
pa’i sems rnams par byaṅ ba’i chos lhan cig skyes pa rnam par dbye ba med pa ñid du bstan
to ||des na sems kun nas ñon moṅs pa’i phyir sems can rnams kun nas ñon moṅs la | sems
can rnam par byaṅ ba’i phyir ni rnam par dag pa yin no źes gsuṅs so ||

de la gaṅ gi dbaṅ du byas nas | padma’i sbubs la sogs pa’i dpe dgu bstan pa | sems kyi kun nas
ñon moṅs pa gaṅ źe na | chags daṅ sdaṅ daṅ rmoṅs daṅ de’i || kun ldaṅ drag daṅ bag chags
daṅ || mthoṅ sgom lam spaṅs ma dag daṅ || dag pa’i sa la brten pa yi ||dri ma rnam dgu padma
yi || sbubs sogs dpes ni rab bstan te || ñe ba’i ñon moṅs sbubs kyi ni || dbye bas bye
ba mtha’ las ’das ||

1 || mdor bsdun ñon moṅs pa dgu po ’di dag de bźin gśegs pa’i khams raṅ bźin gyis rnam par dag
pa la yaṅ saṅs rgyas kyi gzugs la sogs pa la padma’i sbubs la sogs pa ltar glo bur ba ñid
du yod do || dgu gaṅ źe na |’di lta ste | ’dod chags bag la ñal gyi mtshan ñid kyi ñon
moṅs pa daṅ | źe sdaṅ bag la ñal gyi mtshan ñid kyi ñon moṅs pa daṅ | gti mug bag la ñal gyi
mtshan ñid kyi ñon moṅs pa daṅ | ’dod chags daṅ | źe sdaṅ daṅ gti mug drag pos kun nas
ldaṅ ba’i mtshan ñid daṅ | ma rig pa’i bag chags kyis sa bsdus pa daṅ mthoṅ bas spaṅ bar bya
ba daṅ | bsgom pas spaṅ bar bya ba daṅ | ma dag pa’i sal brten pa daṅ | dag pa’i sal brten
pa’o ||de la ’jig rten pa’i ’dod chags daṅ bral ba’i rgyud la yod pa’i ñon moṅ pa mi g-yo
ba’i ’du byed la sogs pa’i rgyu gzugs daṅ gzugs med pa’i khams sgrub par byed pa daṅ |
’jig rten las ’das pa’i ye śes kyis gźom par bya ba gaṅ yin pa de dag ni ’dod chags daṅ |
źe sdaṅ daṅ | gti mug bag la ñal gyi mtshan ñid ces bya’o ||’dod chags la sogs pa la spyod
pa’i sems can gyi rgyud la yod pa bsod nams daṅ | bsod nams ma yin pa’i ’du byed la sogs
pa’i rgyu ’dod pa’i khams ’ba’ źig sgrub par byed pa | mi sdug pa la sogs pa sgom pa’i śes
pas gźom par bya ba gaṅ yin pa de dag ni ’dod chags daṅ | źe sdaṅ daṅ | gti mug drag pos
kun nas ldaṅ pa’i mtshan ñid ces bya’o ||dgra bcom pa’i rgyud la yod pa zag pa med pa’i lam
’jug pa’i rgyu dri ma med pa’i yid kyi raṅ bźin gyi lus sgrub par byed pa | de bźin gśegs
pa’i byaṅ chub kyi ye śes kyis gźom bar bya ba gaṅ yin pa de dag ni ma rig pa’i pag chags
kyis bsdus pa źes bya’o || slob pa ni rnam gñis te | so so’i skye bo daṅ | ’phags pa’o
|| de la so so’i skye bo slob pa’i rgud la yod pas daṅ po’i ’jig rten las ’das pa’i tshos
mthoṅ ba’i śes pas gźom par bya ba gaṅ yin pa de dag ni mthoṅ bas spaṅ bar bya ba źes bya’o
||’phags pa’i gaṅ zag slob pa’i rgyud la yod pa ji ltar mthoṅ ba’i ’jig rten las ’das pa’i
chos sgom pa’i śes pas gźom par bya ba gaṅ yin pa de dag bsgom pas spaṅ bar bya ba źes
bya ba’o ||mthar thug par mgyur pa’i byaṅ chub sems dpa’i rgyud la yod pa ye śes kyis rnam
pa bdun gyi mi mthun pa’i phyogs sa brgyad pa la sogs pas gsum sgom pa’i śes pas gźom par
bya ba gaṅ yin pa de dag ni ma dag pa’i sa la brten pa źes bya’o ||mthar thug pa’i byaṅ chub
sems dpa’i rgyud la yod pa brgyad pa la sogs pa sa gsum pa sgom pa’i śes pa’i mi mthun
pa’i phyog rdo rje lta bu’i tiṅ ṅe ’dzin gyi ye śes kyis gźom par bya ba gaṅ yin pa de dag
ni dag pa’i sa la brten pa źes bya’o ||

chags sogs ñon moṅs dgu po ’di || mdor bsdus nas ni go rims bźin || padma’i sbubs la sogs pa
yi || dpe dgu dag gis yaṅ dag bstan ||

gaṅ gis na de bźin gśegs pa’i sñiṅ po ñon moṅs pa’i sbubs bye ba mtha’ yas pas g-yogs pa źes
brjod la | rgyas par ni ’di dag ñid brgyad khri bźi stoṅ gi rnam pa’i rab tu dbye bas de
bźin gśegs pa’i ye śes bźin du mtha yas par ’gyur ro ||

dri ’di dag gis byis rnams daṅ || dgra bcom slob daṅ blo ldan rnams || rim bźin bźi daṅ gcig
daṅ ni || gñis daṅ gñis kyis ma dag ñid ||

bcom ldan ’das kyis sems can thams cad ni de bźin gśegs pa’i sñiṅ po can no źes bka’ scas pa
gaṅ yin pa de la sems can thams cad ni mṅor bsdu na rnam pa bźi brjod de | ’did lta ste |
so so’i skye bo daṅ | dgra bcom pa daṅ | slob pa daṅ | byaṅ chub sems dpa’o || de la ’di
dag zag pa med pa’i dbyiṅs su go rims ji lta ba bźin ñon moṅs pa bźi daṅ | gcig daṅ | gñis
daṅ | gñis kyis ma dag pa bstan to ||

yaṅ ji ltar ’dod chags la sogs pa ñon moṅs pa dgu po ’di dag padma’i sbubs la sogs pa daṅ ’dra
bar rig par byas la | de bźin gśegs pa’i khams saṅs rgyas kyi gzugs la sogs || pa daṅ chos
mthun par yaṅ ji ltar rig par bya źe na |

ji ltar padma ’dam skyes de || mdun du gyur na yid dga’ daṅ || phyi nas dga’ ba med ’gyur ba
|| ’dod chags dga’ ba de bźin no ||ji ltar srog chags sbraṅ ma ni || śin tu ’khrugs te mduṅ
brdeg ltar || de bźin źe sdaṅ skyed bas na || sñiṅ la sdug bsṅal skyed par byed ||ji ltar
’bras sogs sñiṅ po ni || phyi rol spun pas bsgribs pa ltar || de bźin sñiṅ po’i don mthoṅ
ba || ma rig sgo ṅa’i sbubs kyis bsgribs ||ji ltar mi gtsaṅ mi mthun pa || de bźin chags
daṅ bcas rnams kyi || ’dod pa bsten pa’i rgyu yin phyir || kun nas ldaṅ ba mi gtaṅ ’dra
||ji ltar nor ni bsgribs pas na || mi śes gter mi thob pa ltar || de bźin skye la raṅ byuṅ
ñid || ma rig bag chags sa yis bsgribs ||ji ltar myugs sogs rim skyes pas || sa bon śun pa
gcod pa ltar || de bźin de ñid mthoṅ ba yis || mthoṅ spaṅs rnams ni ldog par ’gyur ||’phags
pa’i lam daṅ ’brel pa las || ’jig tshogs sñiṅ po bcom rnams kyi || bsgom lam ye śes spaṅ
bya rnams || gos hrul dag daṅ mtshuṅs par bstan ||5 sa bdun la brten dri ma ni || mṅal
sbubs dri ma dag daṅ mtshuṅs || mṅal sbubs bral ’dra mi rtog pa’i || ye śes rnam par smin
pa bźin ||sa gsum rjes ’brel dri ma rnams || sa ’dam gos bźin śes bya ste || bdag ñid chen
po rdo rje lta’i || tiṅ gne ’dzin gyis gźom bya yin ||de ltar chags sogs dri ma dgu || padma
la sogs dag daṅ mtshuṅs || raṅ bźin gsum gyis bsdus phyir khams || saṅs rgyas tshogs daṅ
chos mtshuṅs so ||

sems kyi rnam par byaṅ ba’i khams de bźin gśegs pa’i sñiṅ po raṅ bźin rnam pa gsum gyi dbaṅ
du byas te | saṅs rgyas kyi gzugs la sogs pa rnam pa dgu daṅ chos mthun par rtogs par bya’o
|| raṅ bźin rnam pa gsum gaṅ źe na ||

’di yi raṅ bźin chos sku daṅ || de bźin ñid daṅ rigs kyaṅ ste || de ni dpe gsum gcig daṅ ni
|| lṅa rnams kyis ni śes par bya ||

saṅs rgyas kyi gzugs daṅ | sbraṅ rtsi daṅ | ’bru’i sñiṅ po’i dpe gsum gyis ni khams de chos
kyi sku’i raṅ bźin du śes par bya’o || gser gyi dpe gcig gis ni de bźin ñid kyi raṅ bźin lta
byu’o || gter daṅ śiṅ daṅ rin po che’i sku daṅ ’khor los sgyur ba daṅ | gser gyi gzugs
kyi dpe lṅas ni saṅs rgyas kyi sku gsum bskyes pa’i rigs kyi raṅ bźin du’o ||

de la chos kyi sku gaṅ źe na || chos sku rnam gñis śes bya ste || chos dbyiṅs śin tu dri med
daṅ || de yi rgyu mthun zab pa daṅ || sna tshogs tshul ni ston pa’o ||

saṅs rgyas kyi chos kyi sku ni rnam par gñis su rtogs par bya’o || śin tu rnam par dag pa’i
chos kyi dbyiṅs ni | rnam par mi rtog pa’i spyod yul gyi yul lo || de yaṅ de bźin gśegs pa
rnams kyi so so raṅ gis rig par bya ba’i chos kyi dbaṅ du byas te rtogs par bya’o ||de thob
pa’i rgyu śin tu rnam par dag pa’i chos kyi dbyiṅs kyi rgyu mthun pa ni gdul bya ji lta
bar sems can gźan la rnam par rig par ’byuṅ ṅo || de yaṅ bstan pa’i chos kyi dbaṅ du byas
par rig par bya’o ||bstan pa yaṅ rnam pa gñis te || phra ba daṅ rgya chen po’i chos rnam
par ’jog pa’i tshul gyis dbye ba las te | ’di lta ste | don dam pa’i bden pa’i dbaṅ du byas
nas byaṅ chub sems dpa’i sde snod zab mo’i chos kyi tshul ston pa daṅ | kun rdzob kyi bden
pa’i dbaṅ du byas te | mdo daṅ | dbyaṅs kyis bsñad pa daṅ | luṅ bstan pa daṅ | tshigs su
bcad pa daṅ | ched du brjod pa daṅ | gleṅ gźi la sogs pa rnam pa du mar sna tshogs pa’i
chos rnam par ’jog pa’i tshul bstan pa’o ||

’jig rten ’das phyir ’jig rten na || ’di la dpe ni mi dmigs pas || de bźin gśegs pa ñid daṅ
khams || ’dra ba ñid du bstan pa yin ||phra mo zab mo’i tshul bstan ni || sbraṅ rtsi ro gcig
pa bźin te || rnam pa sna tshogs tshul bstan no || sna tshogs sbubs sñiṅ bźin śes bya ||

de ltar saṅs rgyas kyi gzugs daṅ || sbraṅ rtsi daṅ sñiṅ po’i dpe ’di gsum gyis ni | de bźin
gśegs pa’i chos kyi skus lus pa med pa’i sems can gyi khams khyab pa’i don gyi dbaṅ du byas
nas | sems can ’di dag ni de bźin gśegs pa’i sñiṅ bo can yin no źes bstan no || gaṅ źig
de bźin gśegs pa’i chos kyi sku las phyi rol du gyur ba’i sems can de ni ‘ga’ yaṅ sems can
gyi khams na med de | nam mkha’i khams ni gzugs bźin no ||ji skad du | ji ltar rnam mkha’
rtag tu kun soṅ ’dod || de bźin de yaṅ rtag tu kun soṅ ’dod || ji ltar nam mkha’ gzugs rnams
kun du soṅ || de bźin ’di yaṅ sems can tshogs kun soṅ || źes gsuṅs so ||

raṅ bźin ’gyur ba med pa daṅ || dge daṅ rnam par dag pa’i phyir || de bźin ñid ’di gser gyi
ni || gzugs daṅ mtshuṅs par mrjod pa yin ||

sems gaṅ yin pa de ni ñon moṅs pa daṅ sdug bsṅal mtha’ yas pa daṅ rjes su ’brel kyaṅ raṅ bźin
gyis ’od gsal ba ñid kyis rnam par ’gyur ba la mi ston pa de’i phyir gser bzaṅ po bźin du
gźan du mi ’gyur ba’i don gyis de bźin ñid ces brjod do ||de yaṅ log pa ñid du ṅes pa’i
rgyu can gyis sems can thams cad la yaṅ raṅ bźin khyad par med du zin kyaṅ | glo bur gyi ñon
moṅs pa mtha’ dag rnam par dag ba de las gyur pa | de bźin gśegs pa źes bya ba’i graṅs
su ’gro ste | des na ’dir gser kyi dpe gcig gis de bźin ñid la dbyer med pa’i don gyi dbaṅ
du byas nas de bźin gśegs pa’i de bźin ñid sems can de dag gi sñiṅ po yin no źes bstan pa
yin no ||sems kyi raṅ bźin rnam par dag pa gñis su med pa’i chos ñid ñe bar bzuṅ nas | bcom
ldan ’das kyis ji skad du bka’ stsal ba ni | ’jam dpal de la de bźin gśegs pa ni bdag gi
ñe bar len pa’i gźi rtsa yoṅs su mkhyen pas bsruṅ ba mdzad de | bdag rnam par dag pas sems
can thams cad rnam par dag par rtogs so || bdag rnam par dag pa gaṅ yin pa daṅ | sems can
thams cad rnam par dag pa gaṅ yin pa de ni gñis su med de gñis su byar med do źes gsuṅs
so ||de skad du | thams cad la ni khyad med kyaṅ || de bźin ñid dag las gyur ba || de bźin
gśegs ñid de yi phyir || ’gro kun de yi sñiṅ po can || źes gsuṅs so ||

gter daṅ ‘bras bu’i śiṅ bźin du || rigs de rnam gñis śes bya ste || thog med raṅ bźin gnas pa
daṅ || yaṅ dag blaṅ ba mchog ñid do ||rigs ’di gñis las saṅs rgyas kyi || sku gsum thob
par ’dod pa yin || daṅ bos sku ni daṅ po ste || gñis pa yis ni phyi ma gñis ||ṅo bo ñid sku
mdzes pa ni || rin chen sku ’drar śes bya ste || raṅ bźin gyis ni byis min daṅ || yon tan
rin chen gter yin phyir ||chos chen rgyal srid che ldan phyir || rdzogs loṅs ’khor los sgyur
bźin no || gzugs brñan gyi ni raṅ bźin phyir || sprul ba gser gyi gzugs lta bu ||

de’i phyir de ltar gter daṅ ljon śiṅ daṅ | rin po che’i sku daṅ | ’khor los sgyur ba daṅ | gser
gyi gzugs te | dpe lhag ma lṅa po ’di dag gis ni saṅs rgyas kyi sku rnam pa gsum bskyed
pa’i rigs yod pa’i dbaṅ du byas te | de bźin gśegs pa’i khams sems can ’di dag thams cad
kyi sñiṅ por bstan pa yin no ||de bźin gśegs pa ñid ni saṅs rgyas kyi sku rnam pa gsum gyis
rab tu phye ba yin te | des na de bźin gśegs pa’i khams thob pa’i rgyu yin pas khams kyi
don ni ’dir rgyu’i don to ||gaṅ gi phyir de la yaṅ sems can daṅ sems can la de bźin gśegs
pa’i khams ’grub pa’i sñiṅ por gyur pa yod mod kyi | sems can de dag gis śes pa ma yin no
źes gsuṅs so ||

de skad du | thog ma med dus can gyi khams || chos rnams kun gyi gnas yin te || de yod pas na
’gro kun daṅ || mya ṅan ’das pa’aṅ thob pa yin || źes gsuṅs so ||

de la ji ltar na thob ma med pa’i dus gaṅ yin źe na | de bźin gśegs pa’i sñiṅ po ñid kyi dbaṅ
du mdzad nas | sṅon gyi mtha’ mi dmigs || so źes bstan ciṅ rab tu gźag pa gaṅ yin pa’o ||
khams źes bya ba ni | ji skad du | bcom ldan ’das de bźin gśegs pa’i sñiṅ po gaṅ lags pa
’di ni ’jig rten las ’das pa’i chos kyi sñiṅ po raṅ bźin gyis yoṅs su dag pa’i chos kyi sñiṅ
po’o źes gsuṅs so ||chos rnams kun gyi gnas yin te | źes bya ba ni | ji skad du | bcom
ldan ’das de’i slad du de bźin gśegs pa’i sñiṅ po ni ’brel ba | rnam par dbye ba med pa |
bral mi śes pa | ’dus ma byas pa’i chos rnams kyi gnas daṅ gźi daṅ rten lags la | bcom ldan
’das de bźin gśegs pa’i sñiṅ po ni ma ’brel ba rnam par dbye ba daṅ bcas pa’i chos | bral
śes pa | ’dus byas kyi chos rnams kyi yaṅ gźi daṅ | gnas daṅ | rten lags so źes gsuṅs pa’o
||de yod na ni ‘gro kun daṅ || źes bya ba ni | ji skad du | bcom ldan ’das de bźin gśegs
pa’i sñiṅ po mchis na de la ’khor ba źes tshig gis btags pa lags so źes gsuṅs so ||mya
ṅan ’das pa’aṅ thob par ’gyur || źes bya ba ni | ji skad du | bcom ldan ’das gal te de bźin
gśegs pa’i sñiṅ po ma mchis na sdug bsṅal la yaṅ yid ’byuṅ bar mi ’gyur źiṅ mya ṅan las
’das pa la yaṅ ’dod pa daṅ | don du gñer ba daṅ | smon par yaṅ mi ’gyur ro źes rgyas par gsuṅs
so ||

