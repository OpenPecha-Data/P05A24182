smras pa | gal te de ltar chags pa med pa’i mthar phyin pa’i sa la gnas pa’i ’phags pa’i mchog
rnams kyi yaṅ thams cad yul ma yin na | khams ’di lta bar dka’ ba des na byis pa so so’i
skye bo las brtsams te | bstan pa ’dis ni ci źig bya źe na | bstan pa’i dgos pa sdud pa’i
tshigs su bcad pa gñis te | gcig gis ni dris la | gñis pas ni lan bstan pa’o ||

sprin daṅ rmi lam sgyu bźin de daṅ der || śes bya thams cad rnam kun stoṅ ba źes || gsuṅs nas
yaṅ ’dir rgyal rnams sems can la || saṅs rgyas sñiṅ po yod ces ci ste gsuṅs ||sems źum sems
can dman la brñas pa daṅ || yaṅ dag mi ’dzin yaṅ dag chos la skur || bdag cag lhag pa’i
skyon lṅa gaṅ || dag la || yod pa de dag de spoṅ don du gsuṅs ||tshigs su bcad pa gñis po’di’i
don ni mdor bsdus te tshigs su bcad pa bcus rig bar bya ste | yaṅ dag mtha’ ni ’dus
byas kyis || rnam pa thams cad dben pa ste || ñon moṅs las daṅ rnam smin don || sprin la
sogs pa bźin du brjod ||ñon moṅs sprin ’dra bya ba yi || las ni rmi lam loṅs spyod bźin ||
ñon moṅs las kyi rnam par smin || phuṅ po sgyu ma sprul ba bźin ||sṅar ni de ltar rnam gźag
nas || slar yaṅ bla ma’i rgyud ’dir ni || ñes pa lṅa dag spaṅ ba’i phyir || khams yod ñid
ces bstan pa yin ||’di ltar de ni ma thos pas || bdag la brñas pa’i ñes pa yis || sems
ni źum pa ’ga’ źig la || byaṅ chub sems ni skye mi ’gyur ||gaṅ la byaṅ chub sems bskyed pas
|| bdag ni mchog ces rlom pa na || byaṅ chub sems ma skyes pa la || dman pa’i ’du śes rab
tu ’jug |de ltar sems pa de la ni || yaṅ dag śes pa mi skye ba || des na yaṅ dag mi ’dzin
źiṅ || yaṅ dag don ni rig mi ’gyur ||bcos ma glo bur ba ñid phyir || sems can skyon de yaṅ
dag min || yaṅ dag ñes de bdag med pa || yon tan raṅ bźin dag pa yin ||yaṅ dag min pa’i
ñes ’dzin źiṅ || yaṅ dag yon tan skur ’debs pa || glo ldan bdag daṅ sems can ni || mtshuṅs
mthoṅ byams pa thob mi ’gyur ||’di ltar de ni thos pa las || spro daṅ ston pa bźin gus daṅ
|| śes rab ye śes byams chen skye || chos lṅa skye phyir de la ni ||kha na ma tho med mtshuṅs
ltar || skyon med yon tan ldan pa daṅ || bdag daṅ sems can mtshuṅs byas te || saṅs
rgyas ñid ni myur du ’thob || c

theg pa chen po rgyud bla ma’i bstan bcos dkon mchog gi rigs rnam par dbye ba las || de bźin
gśegs pa’i sñiṅ po’i skabs te tshigs su bcad pa daṅ po’i don gyis bsdus pa’i bśad pa rdzogs
so ||

