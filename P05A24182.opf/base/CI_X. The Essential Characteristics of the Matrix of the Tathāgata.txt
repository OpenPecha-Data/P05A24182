chos kyi sku ltar rgya che ba de bźin gśegs pa daṅ dbyer med pa’i mtshan ñid ṅes pa’i rigs kyi
raṅ bźin de bźin gśegs pa’i sñiṅ po de yaṅ thams cad kyi tshe thams cad la khyad par med
pa’i tshul du yod do źes bya ba’i bar ni | chos ñid tshad mar byas nas blta bar bya ste
|ji skad du | rigs kyi bu ’di ni chos rnams kyi chos ñid de | de bźin gśegs pa rnams byuṅ
yaṅ ruṅ ma byuṅ yaṅ ruṅ ste | sems can ’di dag ni rtag tu de bźin gśegs pa’i sñiṅ po can no
źes gsugs pa yin no ||chos ñid gaṅ yin pa de ñid ni ’dir gaṅ gis de lta bu kho nar ’gyur
gyi gźan du mi ’gyur ro źes bya ba’i rigs pa daṅ sbyor ba daṅ thabs yin te | thams cad du
sems ṅas par rtogs pa daṅ | sems yaṅ dag par śes pa la ni | chos ñid kyi rtogs pa daṅ | chos
ñid kyi rigs pa yin no de ni bsam par mi bya | rnam par brtag par mi bya’i | lhag par
mos par bya ba ’ba’ źig tu zad do ||

raṅ byuṅ rnams kyi don dam de || dad pa ñid kyis rtogs bya yin || ñi ma’i dkyil ’khor ’od ’bar
ba || mig med pas ni mthoṅ ba med ||

mdor bsdu na | gaṅ zag bźi po ’di ni de bźin gśegs pa’i sñiṅ po mthoṅ ba la mig daṅ mi ldan
par rnam par gźag pa yin te | bźi gaṅ źe na | ’di lta ste | so so ‘i skye bo daṅ | ñan thos
daṅ | raṅ saṅs rgyas daṅ | theg pa la gsar du źugs pa’i byaṅ chub sems dpa’ ste |ji skad
du | bcom ldan ’das de bźin gśegs pa’i sñiṅ po ’di ni ’jig tshogs la lta bar lhuṅ ba rnams
daṅ | phyin ci log la mṅon par ’dod pa rnams daṅ | stoṅ ba ñid las sems rnam par g-yeṅs
pa rnams kyi spyod yul ma lags so źes gsuṅs pa bźin no ||de la ’jig tshogs la lta bar lhuṅ
ba ni byis pa so so’i skye bo la brjod de | ’di ltar de dag ni gtan du phuṅ po la sogs pa’i
chos zag pa daṅ bcas pa rnams la bdag daṅ bdag gi ba ñid du khas blaṅs nas ṅar ’dzin pa
daṅ | ṅa yir ’dzin pa la mṅon par źen pas na ’jig tshogs ’gags pa zag pa med pa’i dbyiṅs
la lhag par mos par mi nus bdag ste |de dag gis thams cad mkhyen pa’i yul de bźin gśegs pa’i
sñiṅ po rtogs par ltag la ’gyur te ’di ni gnas med do || de la phyin ci log la mṅon par
dga’ ba ni | ñan thos daṅ raṅ saṅs rgyas dag la brjod do || de ci’i phyir źe na |’di lta
ste | de dag kyaṅ de bźin gśegs pa’i sñiṅ po rtag pa ñid du bsgom par bya ba las | slar de
rtag pa’i ’du śes su sgon pa las bzlog nas mi rtag par ’du śes su sgom pa la mṅon par dga’
ba ñid daṅ | de bźin gśegs pa’i sñiṅ po bde bar bsgom par bya ba las | slar de bde ba’i
’du śes su sgom pa las bzlog nas | sdug bsṅal ba’i ’du śes yoṅs su sgom pa la mṅon par dga’
ba ñid || daṅ |de bźin gśegs pa’i sñiṅ po bdag tu bsgom par bya ba las | slar de la bdag
gi ’du śes su sgom pa las bzlog nas | bdag med pa’i ’du śes su sgom pa la dga’ ba ñid daṅ
| de bźin gśegs pa’i sñiṅ po gtsaṅ bar sgom par bya ba las | slar de la gtsaṅ ba’i ’du śes
su sgom pa las bzlog nas | mi gtsaṅ ba’i ’du śes sgom pa la mṅon par dga’ ba ñid kyi phyir
ro ||de ltar rnam graṅs ’dis ni chos kyi sku thob pa daṅ ’gal ba’i lam la mṅon par dga’
ba’i phyir mchog tu rtag pa daṅ | bde ba daṅ | bdag daṅ | sdug pa’i mtshan ñid kyi khams
de ni ñan thos daṅ | raṅ saṅs rgyas thams cad kyi yaṅ spyod yul ma yin no źes bśad pa yin
no ||de ltar phyin ci log la mṅon par dga’ ba | mi rtag pa daṅ | sdug bsṅal ba daṅ | bdag
med pa daṅ | mi sdug pa’i ’du śes can rnams kyi spyod yul ma yin pa de ltar rgyas par yoṅs
su mya ṅan las ’das pa chen po’i mdor | bcom ldan ’das kyis rdziṅ gi chu’i nor bu’i dpe rab
tu bsgrubs te |

’di lta ste | dge sloṅ dag dper na so ga’i dus la bab pa na | skye bo dag khrus ras bciṅs te
| raṅ raṅ gi rgyan daṅ ñe bar spyod pa dag gis chu la rtse’o || de nas der cig gis rigs daṅ
ldan pa’i nor bu bai ḍūrya chu’i naṅ du gźag pa daṅ | de nas bai ḍūrya de’i don du de dag
thams cad rgyan gźag nas źugs par gyur to ||de nas de na yod pa’i gseg ma’am gyo mo de
dag la nor bu’o sñam nas bzuṅ ste | bdag gis nor bu rñed do sñam ste phyuṅ ṅo || phyuṅ nas
rdziṅ bu’i ’gram du bltas pa na ’di ni nor bu ma yin no sñam pa’i ’du śes rab tu ’jug go
|| rdziṅ gi chu de yaṅ nor bu’i mthus nor bu’i ’od daṅ ’dra bar snaṅ ṅo || de dag de ltar
snaṅ ba’i chu de yaṅ e ma’o nor bu’o sñam du yon tan gyi ’du śes rab tu źugs so ||de nas de
la thabs mkhas śiṅ yid gźuṅs pa cig gis nor bu de de kho na bźin du rñyed par gyur to ||
dge sloṅ dag de bźin du nor bu ltar chos kyi don de kho na mi śes pa khyed kyis thams cad
mi rtag pa daṅ | thams cad sdug bsṅal ba daṅ | thams cad bdag med pa daṅ | thams cad mi sdug
pa’o źes ’dzin pa thams cad kyis sgom źiṅ | sgom pa lan maṅ du byas śiṅ maṅ du byas pas
ñe bar gźag pa de thams cad ni don med do ||dge sloṅ bdag de’i phyir rdziṅ de dag gi gseg
ma daṅ | gyo mo’i rnam par gnas pa ltar mi ’gyur bar khyed cag thabs la mkhas par gyis śig
| dge sloṅ dag khyed kyis gaṅ daṅ gaṅ thams cad mi rtag pa ñid daṅ | thams cad sdug bsṅal
ba daṅ | thams cad bdag med pa daṅ | thams cad mi gtsaṅ ba’o źes ’dzin pa thams cad kyis
sgom źiṅ sgom pa maṅ du byas śiṅ maṅ du byas pa de daṅ de ñid la rtag pa daṅ | bde ba daṅ
| sdug bsṅal daṅ | bdag ñid yod pa yin no źes rgyas par chos kyi de kho na ñid dam par nam
par gźag pa las brtsams te phyin ci log tu gyur pa bstan pa ni mdo ji lta ba bźin du rtogs
par bya’o ||

de la stoṅ ba ñid las sems rnam par g-yeṅs pa ni theg pa la gsar du źugs pa’i byaṅ chub sems
dpa’ stoṅ pa ñid kyi tshul du de bźin gśegs pa’i sñiṅ po las ñams pa dag la brjod do ||gaṅ
dag yod pa’i chos ñid dus phyis rgyun ’chad ciṅ źig pa yoṅs su mya ṅan las ’das pa’o źes
dṅos po gźig pa’i phyir stoṅ ba ñid kyi rnam par thar ba’i sgo ’dod pa’am |yaṅ gaṅ dag gaṅ
źig rtogs par bya ba daṅ | bsgom par bya ba stoṅ ba ñid ces bya ba gzugs la sogs pa las
tha dad pa’i dṅos po yod pa yin no źes stoṅ pa ñid la dmigs pas stoṅ pa ñid la brten pa’o
||

de la stoṅ ba ñid kyi tshul du brjod pa de bźin gśegs pa’i sñiṅ po gaṅ źe na | ’di la bsal bya
ci yaṅ med || gźag par bya ba cuṅ zad med || yaṅ dag ñid la yaṅ dag lta || yaṅ dag mthoṅ
nas rnam par grol ||rnam dbyer bcas pa’i mtshan ñid can || glo bur dag gis khams stoṅ gi
|| rnam dbyer med pa’i mtshan ñid can || bla med chos kyis stoṅ ma yin ||

’dis ci bstan źe na | gaṅ gi phyir raṅ bźin gyis yoṅs su dag pa de bźin gśegs || pa’i khams
’di las bsal bar bya ba kun nas ñon moṅs pa’i rgyu mtshan ni ’ga’ yaṅ med la | glo bur ba’i
dri ma daṅ bral ba ni ’di’i raṅ bźin yin pa’i phyir ro || ’di la rnam par byaṅ ba’i rgyu
mtshan can gźag par bya ba yaṅ cuṅ zad kyaṅ yod pa ma yin te | rnam par dbye ba med pa’i
chos dag pa’i chos ñid ni raṅ bźin yin pa’i phyir ro ||des na de bźin gśegs pa’i sñiṅ po ni
| rnam par dbye ba yod pa | bral śes pa | ñon moṅs pa’i sbubs thams cad kyis ni stoṅ ba
yin la | rnam par dbye ba med pa | bral mi śes pa | bsam gyis mi khyab pa’i saṅs rgyas kyi
chos gaṅ gā’i kluṅ gi bye ma las ’das pa ni mi stoṅ ṅo źes gsuṅs so ||de ltar na gaṅ źig
gaṅ na med pa de ni des stoṅ ṅo źes yaṅ dag par rjes su mthoṅ la | gaṅ źig lhag par gyur ba
de ni de la rtag par yod do źes yaṅ dag pa ji lta ba bźin du śes so || tshig su bcad pa
’di gñis kyis ni sgro ’dogs pa daṅ skur ba ’debs pa’i mtha’ daṅ bral ba’i phyir | phyin ci
ma log pa stoṅ pa ñid kyi mtshan ñid bstan to ||de la gaṅ źig stoṅ ba ñid kyi tshul ’di las
sems phyi rol tu rnam par g-yeṅ źiṅ rnam par ’phro la mñam par mi ’jog ciṅ rtse gcig tu
mi ’gyur ba des na de dag stoṅ ba ñid las sems rnam par g-yeṅs pa źes brjod do || de la don
dam pa stoṅ ba ñid kyi ye śes med par ni rnam par rtog pa med pa’i dag pa’i dbyiṅs rtogs
śiṅ mṅon par ’du bya bar mi nus so |’di la dgoṅs nas gsuṅs pa ni | de bźin gśegs pa’i sñiṅ
po’i ye śes ñid ni de bźin gśegs pa rnams kyi stoṅ ba ñid kyi ye śes yin la | de bźin gśegs
pa’i sñiṅ po de yaṅ ñan thos daṅ raṅ saṅs rgyas thams cad kyis sṅar ma mthoṅ ma rtogs
pa’o źes rgyas par gsuṅs so ||de bźin gśegs pa’i sñiṅ po ji ltar chos kyi sku’i sñiṅ po yin
pa de ltar ni | ’jig tshogs la lta bar lhuṅ ba rnams kyi spyod yul ma yin par brjod do
|| chos kyi dbyiṅs ni lta ba’i gñen po yin pa’i phyir ro ||ji ltar chos kyi sku ’jig rten
las ’das pa’i sñiṅ po yin pa de ltar ni phyin ci log la mṅon par dga’ ba rnams kyi spyod yul
ma yin no źes brjod do || ’jig rten las ’das pa’i chos kyi sku ni mi rtag pa la sogs pa
’jig rten pa’i chos kyi gñen por bstan pa’i phyir ro ||ji ltar chos kyi sku yoṅs su dag pa’i
chos kyi sñiṅ po yin pa de ltar ni stoṅ ba ñid las sems rnam par gyeṅs pa rnams kyi spyod
yul ma yin no źes brjod do || de rnam par dag pa’i yon tan gyis chos rnam par dbye ba
med pa ’jig rten las ’das pa’i chos kyi skus rab tu phye ba rnams ni glo bur gyi dri mas stoṅ
ba’i raṅ bźin yin pa’i phyir ro ||de la tshul gcig po chos kyi dbyiṅs daṅ tha mi dad pa’i
ye śes kyi sgo rtogs nas | ’jig rten las ’das pa’i chos kyi sku’i raṅ bźin gyis yoṅs su
dag pa la lta ba gaṅ yin pa ’di ni ’dir gaṅ gis sa bcu la gnas pa’i byaṅ chub sems dpas
de bźin gśegs pa’i sñiṅ po cuṅ zad mthoṅ ṅo źes gsuṅs pas yaṅ dag pa ji lta ba bźin gyi ye
śes kyis kun mthoṅ bar ’dod do ||de skad du | sprin mthoṅ mkha’ la ñi bźin ’dir khyod phyogs
gcig blo gros can || blo mig dag pa’i ’phags rnams kyis kyaṅ thams cad mthoṅ ma lags ||
bcom ldan ’das khyod chos sku gaṅ dag blo gros mtha’ yas ba || śes bya mtha’ med mkha’ dbyiṅs
khyab pa de dag gis kun mthoṅ || źes gsuṅs so ||

