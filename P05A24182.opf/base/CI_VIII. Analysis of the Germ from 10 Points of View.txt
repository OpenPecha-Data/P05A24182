sdom ni | ṅo bo rgyu ’bras las ldan ’jug pa daṅ || gnas skabs de bźin kun tu ’gro ba’i don ||
rtag tu mi ’gyur yon tan dbyer med ni || don dam dbyiṅs kyi dgoṅs don yin źes bya ||

mdor bsdu na don rnam pa bcu la dgoṅs nas | de kho na’i ye śes dam pa’i yul de bźin gśegs pa’i
khams rnam par gźag par rig par bya’o || don rnam par bcu gaṅ źe na | ’di lta ste | ṅo
bo’i don daṅ | rgyu’i don daṅ | ’bras bu’i don daṅ | las kyi don daṅ | ldan pa’i don daṅ |
’jug pa’i don daṅ | gnas skabs kyis rab tu dbye ba’i don daṅ | kun tu ’gro ba’i don daṅ |
mi ’gyur ba’i don daṅ | dbyer med pa’i don to ||

de la ṅo bo’i don daṅ rgyu’i don las brtsams nas tshigs su bcad pa | rin chen nam mkha’ chu
dag bźin || rtag tu raṅ bźin ñon moṅs med || chos mos lhag pa’i śes rab daṅ || tiṅ ’dzin sñiṅ
rje las byuṅ ba ||de la tshigs su bcad pa phyed sṅa mas ci bstan źe na | mthu daṅ gźan
du mi ’gyur daṅ || brlan pa’i ṅo bo raṅ bźin phyir || ’di dag nor bu rin chen mkha’ || chu
yi yon tan chos mthun ñid ||

gsum po ’di dag ni ’dir sṅar bstan zin pa ste | gsum po ’di dag la go rims ji lta ba bźin kho
nar raṅ gi mtshan ñid daṅ spyi’i mtshan ñid las brtsams nas de bźin gśegs pa’i khams yid
bźin gyi nor bu daṅ | nam mkha’ daṅ | chu rnam par dag pa’i yon tan daṅ | chos mthun pa ñid
du rig par bya’o ||de la re źig de bźin gśegs pa’i chos kyi sku la ni bsam pa’i don grub
pa la sogs pa mthu’i ṅo bo ñid raṅ gi mtshan ñid las bsams nas yid || bźin gyi nor bu daṅ
chos mthun pa ñid du rig par bya’o ||de bźin ñid la ni gźan du ma yin pa ñid kyi raṅ gi
ṅo bo’i raṅ gi mtshan ñid las brtsams nas nam mkha’ daṅ chos mthun pa ñid du rig par bya’o
|| de bźin gśegs pa’i rigs la ni sems can la sñiṅ brtse bas brlan pa’i raṅ gi ṅo bo ñid kyi
mtshan ñid las brtsams nas chu daṅ chos mthun pa ñid du rig par bya’o ||dir thams cad kyaṅ
rtag tu raṅ bźin gyis śin tu ñe bar ñon moṅs pa med pa raṅ bźin gyis yoṅs su dag pa’i
spyi’i mtshan ñid las brtsams nas de ñid yid bźin gyi nor bu daṅ | nam mkha’ daṅ chu rnam
bar dag pa’i yon tan daṅ | chos mthun par rig par bya’o ||

de la tshigs su bcad pa phyed ’og mas ci bstan źe na | chos la khoṅ khro bdag lta daṅ || ’khor
ba’i sdug bsṅal gyis ’jigs daṅ || sems can don la ltos med pa ||’dod chen mu stegs ñan
thos daṅ || raṅ byuṅ rnams kyi sgrib rnam bźin || dag rgyu lhag par mos pa la || sogs pa’i
chos ni rnam bźi ñid ||

mdor bsdu na sems can gyi tshogs na sems can gyi rnam pa ’di gsum yod de | srid pa ’dod pa daṅ
| srid pa daṅ bral bar ’dod pa daṅ | de gñis ka mṅon par mi ’dod pa’o ||de la srid pa ’dod
pa ni rnam pa gñis su rig par bya ste | thar pa’i lam daṅ źe ’gras pa yoṅs su mya ṅan
las mi ’da’ ba’i rigs can gyi sems can ’khor ba ñid ’dod kyi | mya ṅan las ’das pa ni ma yin
pa gaṅ dag yin pa daṅ | der ṅes par lhuṅ ba chos ’di pa ñid de dag las kha cig theg pa
chen po’i chos la sdaṅ ba ste | gaṅ gi dbaṅ du mdzad nas | bcom ldan ’das kyisṅa ni de dag
gi ston pa ma yin la || de dag kyaṅ ṅa’i ñan thos ma yin no || śā ri’i bu de dag ni mun pa
bas kyaṅ ches mun pa chen por ’gro ba mun pa chen po daṅ ldan pa’o źes pa smra’o źes gsuṅs
pa’o ||de la srid pa daṅ bral bar ’dod pa ni rnam pa gñis te | thabs ma yin pa la źugs
pa daṅ | thabs la źugs pa’o || de la thabs ma yin pa la źugs pa la yaṅ rnam pa gsum ste |
’di las phyi rol du gyur pa tsa ra ka daṅ | kun tu rgyu daṅ | gcer bu pa la sogs pa’i rnam
pa du ma’i mu stegs pa maṅ po daṅ |de daṅ mthun par spyod pa chos ’di pa ñid dad pa yod kyaṅ
| ṅes par gzuṅ dka’ ba’i lta ba ’dzin pa ste | de dag kyaṅ gaṅ źe na | ’di lta ste | don
dam pa la mi mos pa gaṅ zag tu lta ba ste | gaṅ la bcom ldan ’das kyis stoṅ pa ñid la mos
pa med pa ni mu stegs pa dag daṅ khyad par med pa yin no źes gsuṅs pa daṅ |mṅon pa’i ṅa
rgyal can stoṅ ba ñid du lta ba ste | ’di la stoṅ pa ñid du lta ba gaṅ dag de’i rnam par
thar pa’i sgo la yaṅ stoṅ pa ñid du lta par ’gyur ba gaṅ gi dbaṅ du mdzad nas | ’od sruṅs
gaṅ zag tu lta ba ri rab tsam ni bla’i | mṅon pa’i ṅa rgyal can ston pa ñid du lta ba ni de
lta ma yin no źes gsuṅs pa yin no ||de la thabs la źugs pa la yaṅ rnam pa gñis te | ñan
thos kyi theg pa daṅ mthun pa yaṅ dag par ṅes pa ñid du źugs pa daṅ | raṅ saṅs rgyas kyi theg
pa daṅ mthun pa’o ||de gñi ga mṅon par mi ’dod pa ni | theg pa chen po la yaṅ dag par
gnas pa mchog tu dbaṅ po rnon po’i sems can te | gaṅ dag ’dod chen pa bźin du ’khor ba yaṅ
mi ’dod ciṅ | mu stegs pa la sogs pa ltar thabs ma yin pa la źugs pa yaṅ ma yin la | ñan
thos daṅ raṅ saṅs rgyas ltar thabs daṅ ldan par rtogs pa yaṅ ma yin te |’on kyaṅ ’khor ba
daṅ mya ṅan las ’das pa mñam pa ñid thob pa’i lam du źugs pa ste | de dag mi gnas pa’i mya
ṅan las ’das pa la brten pa’i bsam pa can ñe bar ñon moṅs pa med pa’i ’khor ba la brten pa’i
sbyor ba can | sñiṅ rje daṅ lhag pa’i bsam pa brtan pa rab tu gnas pa rtsa ba yoṅs su
dag par gyur pa yin no ||de la sems can gaṅ dag srid pa ’dod pa’i ’dod chen po daṅ | der ṅes
par lhuṅ ba’i chos ’di pa ñid de | de gñis ni log pa ñid duṅs pa’i sems can gyi phuṅ po
źes bya’o ||1 || gaṅ dag srid pa daṅ bral bar ’dod kyaṅ thabs ma yin pa la źugs pa de dag
ni | ma ṅes pa’i sems can gyi phuṅ po źes bya’o || gaṅ dag srid pa daṅ bral bar ’dod pa thabs
la źugs pa daṅ | de gñis ka mṅon par mi ’dod pa mñam pa ñid thob pa’i lam du źugs pa
de dag ni yaṅ dag pa ñid du ṅes pa’i sems can gyi phuṅ po źes bya’o ||de la theg pa chen po
la yaṅ dag par rab tu gnas pa’i sems can gyi sgrib pa med pa rtogs pa ma gtogs pa gźan sems
can rnam pa bźi po ’di dag ste | ’di lta ste | ’dod chen pa daṅ | mu stegs pa daṅ | ñan
thos daṅ | raṅ saṅs rgyas te |de dag la ni de bźin gśegs pa’i khams mi rtog pa daṅ | mṅon
sum du byed par mi ’gyur ba’i sgrib pa ’di bźin yaṅ dag par gnas so || bźi gaṅ źe na |gaṅ
gi gñen por byaṅ chub sems dpa’ rnams theg pa chen po’i chos la mos pa sgom pa theg pa chen
po’i chos la sdang ba ’dod chen pa rnams kyi sgrib pa daṅ | gaṅ gi gñen por byaṅ chub
sems dpa’ rnams śes rab kyi pha rol tu phyin pa sgom pa chos rnams la bdag tu lta ba gźan
mu stegs can rnams kyi sgrib pa daṅ |gaṅ gi gñen por byaṅ chub sems dpa’ rnams nam mkha’ mdzod
la sogs pa’i tiṅ ṅe ’dzin sgom pa ’khor ba la sdug bsṅal bar rab tu śes śiṅ sdug bsṅal
gyis ’jigs pa ñan thos kyi theg pa rnams kyi sgrib pa daṅ |gaṅ gi gñen por byaṅ chub sems
dpa’ rnams sñiṅ rje chen po sgom pa sems can gyi don la rgyab kyis phyogs śiṅ sems can gyi
don la mi ltos pa ñid raṅ saṅs rgyas kyi theg pa pa rnams kyi sgrib pa ste |gaṅ gi gñen
bor mos pa la sogs pa’i chos ’di bźi bsgoms nas byaṅ chub sems dpa’ rnams bla na med pa’i
don chos kyi sku rnam par dag pa mthar phyin pa thob par ’gyur ba sems can rnam pa ’di bźi’i
sgrib pa ni rnam pa bźi po ’di dag yin no || rnam par dag pa bźi ’grub pa’i rgyu bźi po
’di dag daṅ ldan pa ni de bźin gśegs pa’i rigs su chos kyi rgyal po’i sras su ’gyur ro ||
ji ltar źe na |

theg mchog la mos sa bon śes rab ni || saṅs rgyas chos skyed ma daṅ bsam gtan gyi || bde ba’i
mṅal gnas sñiṅ rje’i ma ma can || gaṅ yin de dag thub pa’i rjes skyes sras ||de la ’bras
bu’i don daṅ las kyi don las brtsams te tshigs su bcad pa | gtsaṅ bdag bde daṅ rtag ñid kyi
|| yon tan pha rol phyin pa ’bras || sdug bsṅal yid ’byuṅ źi thob par || ’dun daṅ smon
pa’i las can no ||de la tshigs su bcad pa phyed sṅa mas ci bstan źe na | ’di dag ’bras ni
mdor bsdu na || chos kyi sku la phyin ci log | rnam pa bźi las bzlog pa yi || gñen pos rab
tu phye ba ñid ||

mos pa la sogs pa’i de bźin gśegs pa’i khams rnam par dag pa’i rgyur bśad pa’i chos bźi po gaṅ
yin pa de dag gi ’bras bu ni mdor bsdu na | go rims ji lta ba bźin du phyin ci log rnam
pa bźi las bzlog pa’i gñen por de bźin gśegs pa’i chos kyi sku la yon tan gyi pha rol tu
phyin pa rnam pa bźir blta’o ||de la gaṅ źig gzugs la sogs pa’i dṅos po mi rtag pa la rtag
go sñam par ’du śes pa daṅ | sdug bsṅal la bde’o sñam pa daṅ | bdag med pa la bdag go sñam
pa daṅ | mi gtsaṅ ba la gtsaṅ ṅo sñam par ’du śes pa ’di ni phyin ci log rnam pa bźi źes
brjod la |’di las bzlog pa la ni phyin ci ma log pa rnam pa bźi ñid du rig par bya’o || rnam
pa bźi gaṅ źe na | gzugs la sogs pa’i dṅos po de ñid la mi rtag pa’i ’du śes daṅ | sdug
bsṅal ba’i ’du śes daṅ | bdag med pa’i ’du śes daṅ | mi gtsaṅ ba’i ’du śes gaṅ yin pa ste
| ’di ni phyin ci log rnam pa bźi las bzlog pa’o || de yaṅ rtag pa la sogs pa’i mtshan ñid
de bźin gśegs pa’i chos kyi sku’i dbaṅ du byas te | ’dir phyin ci log tu ’dod do ||gaṅ
gi gñen bor de bźin gśegs pa’i chos kyi sku’i yon tan gyi pha rol tu phyin pa rnam pa bźi
rnam par gźag pa ste ’di lta ste | rtag pa’i pha rol tu phyin pa daṅ | bde ba’i pha rol tu
phyin pa daṅ | bdag gi pha rol tu phyin pa daṅ | gtsaṅ ba’i pha rol tu phyin pa’o || gźuṅ
’di yaṅ || rgya cher ni mdo ji lta ba bźin rtogs par bya ste |bcom ldan ’das sems can rnams
ni zin pa’i ñe bar len pa’i phuṅ po lṅa po rnams la phyin ci log tu gyur pa ste | de dag
ni mi rtag pa la rtag par ’du śes pa | sdug bsṅal ba la bde bar ’du śes pa | bdag med pa
la bdag tu ’du śes pa | mi gtsaṅ ba la gtsaṅ bar ’du śes pa lags so ||bcom ldan ’das ñan
thos daṅ raṅ saṅs rgyas thams cad kyaṅ stoṅ pa ñid kyi ye śes kyis sṅar ma mthoṅ ba | thams
cad mkhyen pa ñid kyi ye śes kyi yul de bźin gśegs pa’i chos kyi sku la phyin ci log tu
gyur pa’o ||bcom ldan ’das rtag par ’du śes pa | bde bar ’du śes pa | bdag tu ’du śes pa |
gtsaṅ bar ’du śes pa’i sems can de daṅ de dag ni | bcom ldan ’das kyi thugs las skyes ba’i
sras lags so || bcom ldan ’das sems can de dag ni phyin ci log tu gyur pa ma lags te | bcom
ldan ’das sems can de dag ni yaṅ dag par mthoṅ ba lags so || de ci’i slad du źe na |bcom
ldan ’das de bźin gśegs pa’i chos kyi sku ñid ni | rtag pa’i pha rol tu phyin pa | bde
ba’i pha rol tu phyin pa | gtsaṅ ba’i pha rol tu phyin pa’o || bcom ldan ’das sems can gaṅ
dag de bźin gśegs pa’i chos kyi sku de ltar mthoṅ ba de dag ni yaṅ dag par mthoṅ ba’o ||
yaṅ dag par mthoṅ ba gaṅ lags pa de dag thams cad ni bcom ldan ’das kyi thugs kyi sras lags
so źes rgyas par ’byuṅ ṅo ||

de bźin gśegs pa’i chos kyi sku’i yon tan gyi pha rol tu phyin pa ’di bźi ni rgyu’i go rims
kyis go rims las bzlog ste rig par bya’o || de la theg pa chen po’i chos la sdaṅ ba | ’dod
chen pa rnams kyi mi gtsaṅ ba’i ’khor ba la mṅon par dga’ ba las bzlog nas | byaṅ chub sems
dpa’ rnams kyi theg pa chen po’i chos la mos pa bsgoms pa las ni ’bras bu gtsaṅ ba’i pha
rol tu phyin pa thob par blta’o ||ñe bar len pa’i phuṅ po lṅa po dag la bdag tu lta ba gźan
mu stegs pa dag gi yod pa ma yin pa bdag tu 1’dzin pa la mṅon par dga’ ba las bzlog nas
śes rab kyi pha rol tu phyin pa bsgoms pa las ni ’bras bu bdag dam pa’i pha rol tu phyin
pa ’thob par blta’o ||’di ltar mu stegs pa gźan thams cad ni gzugs la sogs pa de’i raṅ bźin
ma yin pa’i dṅos po bdag tu khas len la | de dag gis ji ltar bzuṅ ba’i dṅos bo de yaṅ bdag
gi mtshan ñid kyis slu ba daṅ ldan pa’i phyir dus thams cad du bdag med do ||de bźin gśegs
pas ni yaṅ dag pa ji lta ba bźin gyi ye śes kyis chos thams cad bdag med pa dam pa’i
pha rol tu phyin pa brñes la | des ji ltar gzigs pa’i bdag med pa yaṅ bdag yod pa ma yin pa’i
mtshan ñid kyis mi slu ba daṅ ldan pa’i phyir dus thams cad du bdag tu ’dod do || bdag
med pa ñid bdag tu byas pa ste | ji skad du | mi gnas pa’i tshul gyis gnas ba źes gsuṅs pa
lta bu’o ||

’khor ba’i sdug bsṅal gyis ’jigs pa ñan thos kyi theg pa pa rnams kyi ’khor ba’i sdug bsṅal
ñe bar źi ba tsam mṅon par ’dod pa las bzlog nas nam mkha’i mdzod la sogs pa’i tiṅ ṅe ’dzin
bsgoms pa las ni ’bras bu ’jig rten daṅ ’jig rten las ’das pa’i bde ba dam pa’i pha rol
tu phyin pa ’thob par blta bar bya’o ||sems can gyi don la mi ltos par raṅ saṅs rgyas kyi
theg pa pa rnams kyis ’du ’ji med par gnas pa la mṅon par dga’ ba las bzlog nas | byaṅ chub
sems dpa’ rnams kyi sñiṅ rje chen po bsgoms pa las ni rtag tu rgyun mi ’chad par ’khor ba
ji srid kyi bar du sems can gyi don yoṅs su sbyoṅ ba yoṅs su dag pa’i phyir ’bras bu rtag
pa’i pha rol tu phyin pa ’thob par blta bar bya’o ||de ltar byaṅ chub sems dpa’ rnams kyi
mos pa daṅ | śes pa daṅ | tiṅ ṅe ’dzin daṅ | sñiṅ rje chen po bsgoms pa rnams kyi ’bras
bu ni go rims ji lta ba bźin du de bźin gśegs pa’i chos kyi sku gtsaṅ ba daṅ | bdag daṅ |
bde ba daṅ | rtag pa’i yon tan gyi pha rol tu phyin pa rnams pa bźi ’grub bo ||de bźin gśegs
pa ni ’di dag gis chos kyi dbyiṅs kyi mthar thug pa nam mkha’i khams kyi mthas || klas
pa phyi ma’i mtha’i mur thug pa źes brjod do ||’di ltar theg pa chen po’i chos dam pa la lhag
par mos pa bsgoms pas ni de bźin gśegs pa śin tu gtsaṅ ba’i chos kyi dbyiṅs kyi mthar
thug pa brñes pa’i phyir chos kyi dbyiṅs kyi mthar thug pa ñid ’grub po ||śes rab kyi pha
rol tu phyin pa ñid bsgoms pas | sems can daṅ snod kyi ’jig rten nam mkha’ ltar bdag med pa’i
mthar thug pa ñid du rtogs pa’i phyir daṅ | nam mkha’ mdzod la sogs pa’i tiṅ ṅe ’dzin
bsgoms pas chos kyi dbaṅ phyug dam pa thams cad du khyab pa kun tu ston pa’i phyir nam mkha’i
khams kyi mthas klas pa’o ||sñiṅ rje chen po bsgoms pas sems can thams cad la dus mu mtha’
med par sñiṅ rje daṅ ldan pa’i phyir na phyi ma’i mtha’i mur thug pa yin no ||

zag pa med pa’i dbyiṅs la gnas pa’i dgra bcom pa daṅ | raṅ saṅs rgyas rnams daṅ | dbaṅ thob
pa’i byaṅ chub sems dpa’ rnams la yaṅ de bźin gśegs pa’i chos kyi sku’i yon tan gyi pha rol
tu phyin pa rnam pa ’di bźi thob pa’i gegs su ’gyur ba ni ’di bźi ste |’di lta ste | rkyen
gyi mtshan ñid daṅ | rgyu’i mtshan ñid daṅ | ’byuṅ ba’i mtshan ñid daṅ | ’jig pa’i mtshan
ñid do || de la rkyen gyi mtshan ñid ni | ma rig pa’i bag chags kyis te | ’du byed rnams
kyis ma rig pa bźin no ||rgyu’i mtshan ñid ni ma rig pa’i bag chags kyi sa’i rkyen can zag
pa med pa’i las ñid de | ’du byed bźin no ||’byuṅ ba’i mtshan ñid ni ma rig pa’i bag chags
kyi sa’i rkyen daṅ ldan pa zag pa med pa’i las kyi rgyu can yid kyi raṅ bźin kyi lus rnam
pa gsum grub pa ste | ñe bar len pa bźi’i rkyen daṅ ldan pa zag pa daṅ bcas pa’i las kyi
rgyu can gyi srid pa gsum mṅon par grub pa bźin no ||’jig pa’i mtshan ñid ni yid kyi raṅ
bźin gyi lus rnam pa gsum mṅon par ’grub pa’i rkyen can bsam gyis mi khyab par yoṅs su bsgyur
ba’i ’chi ’pho ba ste | skye ba’i rkyen can gyi rga śi bźin no ||

de la dgra bcom pa daṅ | raṅ saṅs rgyas daṅ | dbaṅ thob pa’i byaṅ chub sems dpa’ rnams ni ñe
ba’i ñon moṅs pa thams cad kyi rten du gyur pa ma rig pa’i bag chags kyis ma spaṅs pas na
ñon moṅs pa’i dri ma dri ṅa ba’i bag chags thams cad daṅ ldan pa’i phyir gtsaṅ ba’i pha rol
tu phyin pa rab kyi mthar phyin pa mi ’thob po ||ma rig pa’i bag chags kyis de ñid la brten
nas mtshan ma’i spros pa kun du spyod pa phra mo daṅ ldan pa’i phyir | da dag gi pha
rol tu phyin pa śin tu ’dus ma byas pa mi ’thob po ||de la ma rig pa’i bag chags kyi sa de
daṅ ma rig pa’i bag chags kyi sa’i rkyen can gyi mtshan ma’i spros pa spyod pa phra mos kun
nas bslaṅ ba zag pa med pa’i las la brten nas yid kyi raṅ bźin gyi phuṅ po kun ’byuṅ ba’i
phyir de ’gags pa śin tu bde ba’i pha rol tu phyin pa mi ’thob po ||de la ji srid du ñon
moṅs pa daṅ las daṅ skye ba’i kun nas ñon moṅs pa ma lus pa ’gags pa las gyur pa de bźin
gśegs pa’i khams mṅon du ma byas pa de srid du bsam gyis mi khyab pa’i yoṅs su bsgyur ba
daṅ ldan pa’i ’chi ’pho ba daṅ mi ’bral ba’i phyir | gźan du gyur pa med pa rtag pa’i pha
rol tu phyin pa mi ’thob po ||de la ma rig pa’i bag chags kyis ni ñon moṅs pa’i kun nas ñon
moṅs pa bźin no || zag pa med pa’i las mṅon par ’du byed pa ni las kyi kun nas ñon moṅs
pa bźin no || yid kyi raṅ bźin gyi lus rnam pa gsum mṅon par grub pa daṅ | bsam gyis mi khyab
par yoṅs su bsgyur ba daṅ ldan pa’i ’chi ’pho ba ni skye ba’i kun nas ñon moṅs pa bźin
no || gźuṅ ’di yaṅ rgyas par ni mdo ji lta ba bźin rtogs par bya ste |bcom ldan ’das dper
na len pa’i rkyen gyis zag pa daṅ bcas pa’i las kyi rgyu las byuṅ ba srid pa gsum ’byuṅ ba
de bźin du bcom ldan ’das ma rig pa’i bag chags kyi sa’i rkyen gyis zag pa med pa’i las
kyi rgyu las byuṅ ba’i dgra bcom pa daṅ | raṅ saṅs rgyas daṅ | dbaṅ thob pa’i byaṅ chub sems
dpa’ rnams kyi yid kyi raṅ bźin gyi lus gsum ’byuṅ ste |bcom ldan ’das ma rig pa’i bag
chags kyis gsum po ’di dag tu yid kyi raṅ bźin gyi lus gsum po ’di dag ’byuṅ ba daṅ zag pa
med pa’i las mṅon par ’grub pa’i rkyen lags so źes || rgyas bar ’byuṅ ṅo ||gaṅ gi phyir dgra
bcom pa daṅ | raṅ saṅs rgyas daṅ | dbaṅ thob pa’i byaṅ chub sems dpa’i yid kyi raṅ bźin
gyi lus ’di gsum la gtsaṅ ba daṅ | bdag daṅ | bde ba daṅ | rtag pa’i pha rol tu phyin pa
med pa de’i phyir | de bźin gśegs pa’i chos kyi sku kho na rtag pa’i pha rol tu phyin pa
| bde ba’i pha rol tu phyin pa | bdag gi pha rol tu phyin pa | gtsaṅ ba’i pha rol tu phyin
pa źes bya’o ||

de ni raṅ bźin dag phyir daṅ || bag chags spaṅs phyir gtsaṅ ba yin || bdag daṅ bdag med spros
pa dag | ñe bar źi ba dam pa’i bdag |yid kyi raṅ bźin phuṅ po daṅ || de rgyu log phyir bde
ba ñid || ’khor ba daṅ ni mya ṅan ’das || mñam pa ñid du rtogs phyir rtag ||

mdor bsdu na rgyu rnam pa gñis kyis na de bźin gśegs pa’i chos kyi sku gtsaṅ ba’i pha rol tu
phyin par rig par bya ste | spyi’i mtshan ñid raṅ bźin gyis yoṅs su dag pa daṅ | khyad par
gyi mtshan ñid dri ma med pa’i yoṅs su dag pas so ||rgyu rnam pa gñis kyis bdag gi pha rol
tu phyin par rig par bya ste | mu stegs kyi mtha’ daṅ bral bas bdag gi spros pa daṅ bral
ba’i phyir daṅ | ñan thos kyi mtha’ spaṅs pas bdag med pa’i spros pa daṅ bral ba’i phyir
ro ||rgyu rnam pa gñis kyis bde ba’i pha rol tu phyin par rig par bya ste | sdug bsṅal kun
’byuṅ ba’i rnam pa thams cad spaṅs pas bag chags kyis mtshams sbyor ba bcom pa’i phyir daṅ
| sdug bsṅal ’gog pa’i rnam pa thams cad mṅon du byas pas yid kyi raṅ bźin gyi lus ’gags
pa mṅon du byas pa’i phyir ro ||rgyu rnam pa gñis kyis rtag ba’i pha rol tu phyin par rig
par bya’o || ’khor ba mi rtag mi ’brid pas chad pa’i mthar ma lhuṅ ba’i phyir daṅ | mya
ṅan las ’das pa rtag pa mi snon pas | rtag pa’i mthar ma lhuṅ ba’i phyir ro ||ji skad du |
bcom ldan ’das gal te ’du byed mi rtag go źes bgyi bar lta na de’i chad par lta bar ’gyur
te | de ni de’i yaṅ dag pa ma lags pa’i lta bar ’gyur ro || bcom ldan ’das gal te mya ṅan
las ’das pa rtag pa źes bgyi bar lta na | de ni de’i rtag pa’i lta bar ’gyur te | de ni de’i
yaṅ dag pa ma lags pa’i lta bar ’gyur ro źes gsuṅs pa bźin no ||chos kyi dbyiṅs kyi tshul
gyi sgo ’dis ni don dam par ’khor ba ñid mya ṅan las ’das par brjod pa yin te | gñis ka
ltar rnam par mi rtog pa mi gnas pa’i mya ṅan las ’das pa mṅon du byed pa’i phyir ro ||

de lta mod kyi rgyu gñis kyis khyad par med par sems can thams cad la ñe ba daṅ riṅ ba ’brel
pas mi gnas pa’i gnas thob pa tsam bstan pa yin no || rgyu gñis po gaṅ dag gis śe na |’di
la byaṅ chub sems dpa’ ni khyad par med par sems can thams cad la ñe ba ma yin te | śes rab
kyis sred pa’i bag la ñal mtha’ dag spaṅs pa’i phyir ro || riṅ ba yaṅ yod pa ma yin te
| sñiṅ rje chen pos de dag yoṅs su ma btaṅ ba’i phyir ro ||’di ni mi gnas pa’i raṅ bźin yaṅ
dag par rdzogs pa’i byaṅ chub rjes su ’thob pa’i thabs te | śes rab kyis ni byaṅ chub sems
dpa’i sred pa’i bag la ñal mtha’ dag spaṅs pas na bdag la phan pa’i phyir | mya ṅan las
’das pa la brten pa’i bsam ba can yoṅs su mya ṅan las mi ’da’ ba’i rigs can bźin du ’khor
ba la mi gnas la |sñiṅ rje chen pos sdug bsṅal ba’i sems can yoṅs su ma btaṅ bas ni gźan
la phan pa’i phyir | ’khor ba la brten pa’i sbyor ba can źi ba bgrod pa gcig pa’i rigs can
bźin du mya ṅan las ’das pa la mi gnas so || de ltar na chos gñis po ’di ni bla na med pa’i
byaṅ chub kyi rtsa ba’i gnas su bstan pa ni |

bdag sred ma lus śes rab kyis bcad de || sems can sred phyir brtse ldan źi thob min || de ltar
blo brtse byaṅ chub thabs brten nas || ’phags pa ’khor ba’am mya ṅan ’da’ mi ’gyur ||

de la sṅar gyi dbaṅ du byas pa’i las kyi don las brtsams pa’i tshigs su bcad pa phyed phyi mas
ci ston źe na | gal te saṅs rgyas khams med na || sdug la’aṅ skyo bar mi ’gyur źiṅ || mya
ṅan ’das la ’dod || pa daṅ || don gñer smon pa’aṅ med par ’gyur ||

ji skad du | bcom ldan ’das gal te de bźin gśegs pa’i sñiṅ po ma mchis na ni | sdug bsṅal la
yaṅ skyo bar mi ’gyur na | mya ṅan las ’das pa la ’dod pa daṅ | ’dun pa daṅ | don du gñer
ba daṅ | smon pa yaṅ med par ’gyur ro źes gsuṅs pa yin no ||de la mdor bsdu na | saṅs rgyas
kyi khams rnam par dag pa’i rigs ni log pa ñid du ṅes pa’i sems can rnams la yaṅ las rnam
pa gñis ñe bar gnas par byed de |’khor ba la sdug bsṅal ba’i ñes pa mthoṅ ba la brten nas
skyo ba skyed par byed pa daṅ | mya ṅan las ’das pa la bde ba’i phan yon mthoṅ ba la brten
nas | ’dun pa daṅ | ’dod pa daṅ | don du gñer ba daṅ | smon pa skyed par byed pa’o ||de
la ’dun pa ni mṅon par ’dod pa’o || ’dod pa ni mṅon par ’dod pa’i don thob pa la phyogs
pa’o || don du gñer ba ni mṅon par ’dod pa’i don thob pa’i thabs tshol ba’o || smon pa ni
gaṅ mṅon par ’dod pa’i don la sems mṅon par ’dun par byed pa’o ||

srid daṅ mya ṅan ’das la de’i || sdug bde’i skyon yon mthoṅ ba ’di || rigs yod las yin gaṅ phyir
de || rigs med dag la med phyir ro ||

dkar po’i chos daṅ ldan pa’i gaṅ zag gis ’khor ba la sdug bsṅal gyi ñes pa mthoṅ ba daṅ | mya
ṅan las ’das pa la bde ba’i phan yon mthoṅ ba gaṅ yin pa ’di yaṅ rigs yod pa las gyur pa
yin gyi | rgyu med rkyen med pa ni ma yin no ||de ci’i phyir źe na | gal te sdig pa mi zad
pa daṅ ldan pa’i tshul gyis rgyu med rkyen med par der ’gyur na ni | log sred can yoṅs su
mya ṅan las mi ’da’ ba’i rigs can rnams la yaṅ der ’gyur na |ji srid du glo bur gyi dri
ma rnam par dag pa’i rigs skyes bu dam pa la brten pa la sogs pa ’khor lo bźi yaṅ dag par
’byor pa’i tshul gyis | gsum las gaṅ yaṅ ruṅ ba’i chos la mos pa | skyed par byed pa ma yin
pa de srid du ni ’gyur ba yaṅ ma yin no ||gaṅ gi phyir de’i ’og tu tha na log pa ñid du
ṅes pa’i rgyud du ’gyur ba’i sems can rnams kyi lus la yaṅ de bźin gśegs pa’i ñi ma’i dkyil
’khor gyi ye śes kyi ’od zer phog pas de dag la phan ’dogs par ’gyur źiṅ | ma ’oṅs pa’i
rgyu yaṅ dag par bskyed pas na | dge ba’i chos rnams kyis rnam par ’phel bar yaṅ ’gyur ro
źes gsuṅs so ||’di skad du | log sred can gtan yoṅs su mya ṅan las mi ’da’ ba’i chos can źes
gsuṅs pa gaṅ yin pa de ni theg pa chen po’i chos la sdaṅ ba log sred can ñid kyi rgyu yin
pa’i phyir | theg pa chen po’i chos la sdaṅ ba bzlog ba’i don du | dus gźan la dgoṅs nas
gsuṅs pa yin no ||raṅ bźin gyis rnam par dag pa’i rigs yod pa’i phyir | ’ga’ yaṅ gtan rnam
par dag par mi ’gyur ba ni ’os pa ma yin te | gaṅ gi phyir bcom ldan ’das kyis khyad par
med par sems can thams cad la rnam par dag par ruṅ ba ñid yod pa la dgoṅs nas |thog med
gyur kyaṅ tha ma daṅ ldan pa || raṅ bźin gyis dag rtag pa’i chos can ni || thog med sbubs
kyis phyi bsgribs mi mthoṅ ste || ji ltar gser gyi gzugs ni bsgribs pa bźin || źes gsuṅs so
||

de la ldan pa’i don las brtsams te tshigs su bcad pa | rgya mtsho che bźin dpag med pa’i ||
yon tan rin chen mi zad gnas || dbyer med yon tan daṅ ldan pa’i || ṅo bo ñid phyir mar me
bźin ||de la tshigs su bcad pa phyed sṅa mas ci ston źe na | chos sku rgyal ba’i ye śes daṅ
|| thugs rje’i khams ni bsdus pa’i phyir | snod daṅ rin chen chu yis ni || rgya mtsho daṅ
ni mtshuṅs par bstan ||

go rims ji lta bar gnas gsum po rnams kyi rgya mtsho chen bo daṅ chos mthun pa rnam pa gsum
gyis na | de bźin gśegs pa’i khams rgyu daṅ ldan pa’i dbaṅ du byas te ldan pa’i don du rig
par bya’o ||gnas gsum po gaṅ źe na | ’di lta ste | chos kyi sku rnam par dag pa’i rgyu daṅ
| saṅs rgyas kyi ye śes thob pa’i rgyu daṅ | de bźin gśegs pa’i thugs rje chen po ’jug pa’i
rgyu’o ||de la chos kyi sku rnam par dag pa’i rgyu ni theg pa chen po la mos pa sgom par
|| blta’o || saṅs rgyas kyi ye śes thob pa’i rgyu ni | śes rab daṅ tiṅ ṅe ’dzin gyi sgo
sgom pa’o || de bźin gśegs pa’i thugs rje chen po ’jug pa’i rgyu ni | byaṅ chub sems dpa’i
sñiṅ rje chen po sgom pa’o ||de la theg pa chen po’i chos la mos pa sgom pa ni | snod daṅ
chos mthun pa ste | dpag tu med pa zad mi śes pa’i śes pa daṅ | tiṅ ṅe ’dzin gyi rin po
che daṅ thugs rje’i chu rnams der ’du ba’i phyir ro ||śes rab daṅ tiṅ ṅe ’dzin gyi sgo sgom
pa ni | rin po che daṅ chos mthun pa ste | de ni rnam par rtog pa med pa’i phyir daṅ | mthu
bsam gyis mi khyab pa’i yon tan daṅ ldan pa’i phyir ro ||byaṅ chub sems dpa’i sñiṅ rje
sgom pa ni chu daṅ chos mthun pa ste | de ni ’gro ba thams cad la mchog tu brlan pa’i raṅ
bźin gyi ro gcig pa daṅ ldan pa’i phyir ro || chos gsum po de dag kyaṅ rgyu gsum po ’dis
de daṅ ’brel pa daṅ ldan pa ni ldan pa źes brjod do ||

de la tshigs su bcad pa phyed phyi mas ci bstan źe na | dri med gnas la mṅon śes daṅ || ye śes
dri med de ñid daṅ || rnam dbye med phyir mar me yi || snaṅ daṅ dro ma dog chos mtshuṅs
can ||

go rims ji lta bar gnas gsum po rnams kyi mar me daṅ chos mthun pa rnam pa gsum gyis ni de bźin
gśegs pa’i khams la ’bras bu daṅ ldan pa’i dbaṅ du byas te ldan pa’i don du rig par bya’o
||gnas gsum gaṅ źe na | ’di lta ste | mṅon par śes pa daṅ | zag pa zad pa’i ye śes daṅ
| zag pa zad pa’o || de la mṅon par śes pa lṅa ni snaṅ ba daṅ chos mtshuṅs pa ste | de dag
ni don ñams su myoṅ ba’i mi mthun pa’i phyogs kyi mun pa ’joms pa ñid du ñe bar gnas pa’i
mtshan ñid kyi phyir ro |zag pa med pa’i ye śes ni | dro ba daṅ chos mthun pa ste | de la
las daṅ ñon moṅs pa’i bud śiṅ ma lus pa sreg pa ñe bar gnas pa’i mtshan ñid kyi phyir ro
|| gnas yoṅs su ’gyur ba’i zag pa zad pa ni mdog daṅ chos mthun pa ste | de ni śin tu dri
ma med pa’i rnam par dag pa ’od gsal ba’i mtshan ñid kyi phyir ro ||de la dri ma med pa ni
ñon moṅs pa’i sgrib pa spaṅs pa’i phyir ro || rnam par dag pa ni śes bya’i sgrib pa spaṅs
pa’i phyir ro || ’od gsal ba ni de gñi ga glo bur ba ñid kyi raṅ bźin ma yin pa’i phyir
ro ||de ltar zag pa med pa’i mṅon par śes pa daṅ | ye śes daṅ spaṅs pas bsdus pa mi slob ba’i
rgyud kyi chos bdun po ’di dag zag pa med pa’i dbyiṅs na phan tshun rnam par dbye ba med
pa ni | so so ma yin pa’i chos kyi dbyiṅs daṅ mñam pa ñid kyis ldan pa ni ldan pa źes bya’o
||lan pa’i don la brtsams pa’i dpe ’di ni rgyas par mdo ji lta ba bźin rtogs par bya
ste | śā ri’i bu dper na mar me ni ’di lta ste | snaṅ ba daṅ dro ba daṅ mdog dag gis sam |
nor bu snaṅ ba daṅ mdog daṅ dbyibs dag gis rnam par dbyer med pa’i chos can daṅ ma bral ba’i
yon tan can no ||śā ri’i bu de bźin du de bźin gśegs pas bstan pa’i chos kyi sku ni ’di
lta ste | gaṅ gā’i kluṅ gi bye ma sñed ’das pa de bźin gśegs pa’i chos rnams kyis rnam par
dbye ba med pa’i chos can ma bral ba’i ye śes kyi yon tan can no źes gsuṅs so ||

de la ’jug pa’i don las brtsams te tshigs su bcad pa | so so’i skyes ’phags rdzogs saṅs kyi
|| de bźin ñid dbye’i ’jug pa las || de ñid gzigs pas sems can la || rgyal ba’i sñiṅ po ’di
bstan no ||’dis ci bstan źe na | so so’i skye po phyin ci log | bden pa mthoṅ ba bzlog pa
ste || de bźin gśegs pa ji lta bźin || phyin ci ma log spros med ñid ||

de bźin gśegs pa’i khams la śes rab kyi pha rol tu phyin pa la sogs par rnam par mi rtog pa’i
ye śes kyi sgo la gdams pa las brtsams te | byaṅ chub sems dpa’ rnams la chos thams cad
kyi de bźin ñid rnam par dag pa spyi’i mtshan ñid bstan pa gaṅ yin pa de la gaṅ zag rnam pa
gsum po de kho na ma mthoṅ ba so so’i skye bo daṅ | de kho na mthoṅ ba ’phags pa daṅ | de
kho na mthoṅ ba rnam par dag pa’i mthar phyin pa de bźin || gśegs pa rnams kyi ’jug pa rnam
pa gsum tha dad par rig par bya ste |’di lta ste | phyin ci log pa daṅ phyin ci ma log
pa daṅ | yaṅ dag par phyin ci ma log pa spros pa med pa ste | go rims bźin no || de la phyin
ci log ni byis pa rnams kyi ste | ’du śes daṅ sems daṅ lta ba phyin ci log pa’i phyir
ro || bzlog pas phyin ci ma log pa ni ’phags pa rnams kyi ste | de spaṅs pa’i phyir ro ||
yaṅ dag par phyin ci ma log pa’i spros pa med pa ni | yaṅ dag par rdzogs pa’i saṅs rgyas rnams
kyi ste | bag chags daṅ bcas pa’i ñon moṅs pa daṅ | śes bya’i sgrib pa bcom pa’i phyir
ro ||’di phan chad ni ’jug pa’i don ñid las brtsams te | de las gźan pa’i don rnam pa bźi’i
dbye ba ston par rig par bya’o || de la gaṅ zag ’di gsum gyi gnas skabs kyi rab tu dbye
ba las brtsams te tshigs su bcad pa | |

ma dag ma dag dag pa daṅ || śin tu rnam dag go rims bźin || sems can byaṅ chub sems dpa’ daṅ
|| de bźin gśegs pa źes brjod do ||’dis ci bstan źe na | ṅo bo ñid la sogs pa’i don || ’di
drug gis ni bsdus pa yi || khams ni gnas skabs gsum dag tu || miṅ gsum gyis ni bstan pa
ñid ||

de ltar gaṅ ci yaṅ ruṅ ste | bcom ldan ’das kyi chos kyi rnam graṅs kyi sgo du mar rgyas par
bstan pa’i zag pa med pa’i khams bstan pa ṅo bo daṅ | rgyu daṅ | ’bras bu daṅ | las daṅ |
ldan pa daṅ | ’jug pa’i don drug pa ’dis bsdus pa de thams cad ni mdor bsdus te | gnas skabs
gsum du go rims bźin du miṅ gsum bstan pas bstan par rig par bya ste |’di lta ste | ma
dag pa’i gnas skabs su ni sems can gyi khams źes bya ba daṅ | ma dag pa daṅ | dag pa’i gnas
skabs su ni byaṅ chub sems dpa’ źes bya ba daṅ | śin tu rnam par dag pa’i gnas skabs su
ni de bźin gśegs pa źes bya’o || ji skad du | bcom ldan ’das kyis śā ri’i bu chos kyi sku
de ñid ñon moṅs pa’i sbubs bye ba mtha’ yas pas gtums pas | ’khor ba’i rgyun gyis khyer ba
| thog ma daṅ tha ma med pa’i ’khor ba’i ’gro bar ’chi ba daṅ | skye ba dag tu ’khor ba
ni sems can gyi khams źes brjod do ||śā ri’i bu chos kyi sku de ñid ’khor ba’i rgyun gyi sdug
bsṅal las skyo bar gyur pa | ’dod pa’i yul thams cad la chags pa daṅ bral ba pa rol tu
phyin pa bcu’i khoṅs su gtogs pa | chos kyi phuṅ po brgyad khri bźi stoṅ gis byaṅ chub kyi
don du spyad pa spyod pa ni byaṅ chub sems dpa’ źes brjod do ||śā ri’i bu chos kyi sku de
ñid ñon moṅs pa’i sbubs thams cad las yoṅs su grol ba | sdug bsṅal ba thams cad las ’das
pa | ñe ba’i ñon moṅs pa’i dri ma mtha’ dag daṅ bral ba | dag pa rnam par dag pa mchog tu
yoṅs su dag pa’i chos ñid la gnas pa | sems can thams cad kyis blta bar bya ba’i sa la bźugs
pa | śes bya’i sa thams cad la gñis su med pa’i skyes bu’i mthu thob pa | sgrib pa med
pa’i chos can chos thams cad kyi dbaṅ phyug gi stobs thogs pa med pa thob pa ni | de bźin
gśegs pa dgra bcom pa yaṅ dag par rdzogs pa’i saṅs rgyas źes brjod do || źes gsuṅs pa bźin
no ||

de bźin gśegs pa’i khams gnas skabs gsum po de dag ñid du thams cad du ’gro ba’i don las brtsams
te tshigs su bcad pa | ji ltar rtogs med bdag ñid can || nam mkha’ kun tu rjes soṅ ltar
|| sems kyi raṅ bźin dri med dbyiṅs || de bźin kun tu ’gro ba ñid ||’di ci bstan źe na
| de’i spyi’i mtshan ñid ñes pa daṅ || yon tan mthar thug khyab pa ste || gzugs kyi rnam pa
dman pa daṅ || bar ma mchog la nam mkha’ bźin ||

so so’i skye bo daṅ | ’phags pa daṅ | yaṅ dag par rdzogs pa’i saṅs rgyas rnams kyi sems kyi
raṅ bźin rnam par mi rtog pa gaṅ yin pa de ni spyi’i mtshan ñid yin pa’i phyir ñes pa daṅ
| yon tan daṅ | yon tan rnam par dag pa mthar thug pa’i gnas skabs gsum gar yaṅ rjes su soṅ
ba | rjes su źugs pa | mtshuṅs pa | dus thams cad du khyad par med par ’gyur ba ste | 1
|| go rims ji lta bźin sa daṅ | zaṅs daṅ | gser gyi snod kyi nam mkha’ bźin no ||de ñid kyi
phyir gnas skabs bstan pa’i de ma thag tu | śā ri’i bu de’i phyir na sems can gyi khams
kyaṅ gźan la | chos kyi sku yaṅ gźan pa ni ma yin te | sems can gyi khams ñid chos kyi sku
| chos kyi sku ñid kyaṅ sems can gyi khams te | ’di ni don gyis gñis su med de yi ge tsam
daṅ tha dad par yin no źes gsuṅs pa bźin no ||de bhzin gśegs pa’i khams gnas skabs gsum po
’di thams cad du soṅ ba yin yaṅ de kun nas ñon moṅs pa daṅ rnam par byaṅ pa dag gis mi ’gyur
ba’i don las brtsams te | tshigs su bcad pa bcu bźi’o || ’di ni de dag gi bsdus pa’i
don du rig par bya’o ||

ñes pa’i glo bur daṅ ldan daṅ || yon tan raṅ bźin ñid ldan phyir || ji ltar sṅar bźin phyis
de bźin || ’gyur ba med pa’i chos ñid do ||

tshigs su bcad pa bcu gñis daṅ || gcig gis ni go rims bźin du ma dag pa’i gnas skabs daṅ | ma
dag pa daṅ dag pa’i gnas skabs na ñon moṅs pa daṅ ñe ba’i ñon moṅs pa dag glo bur ba daṅ
ldan pa’i phyir daṅ | tshigs su bcad pa bcu bźi pas ni śin tu rnam par dag pa’i gnas skabs
na rnam par dbye ba med ciṅ bral mi śes śiṅ | bsam gyis mi khyab la | gaṅ gā’i kluṅ gi bye
ma sñed las ’das pa’i saṅs rgyas kyi chos daṅ raṅ bźin gyis ldan pa’i phyir de bźin gśegs
pa’i khams nam mkha’i bźin sṅa ma daṅ phyi mar gtan ’gyur ba med par bstan to ||de la ma
dag pa’i gnas skabs na ’gyur ba med pa’i mtshan ñid las brtsams pa’i tshigs su bcad pa bcu
gñis po gaṅ dag ce na | ji ltar nam mkha’ kun soṅs ba || phra phyir ñe bar gos pa med ||
de bźin sems can thams cad la || gnas ’di ñe bar gos ba med ||

ji ltar ’jig rten thams cad du || nam mkha’ la ni skye źiṅ ’jig | de bźin ’dus ma byas dbyiṅs
la || dbaṅ po rnams ni skye źiṅ ’jig |ji ltar nam mkha’ me rnams kyis || sṅon chad nam yaṅ
tshig pa med || de bźin ’di ni ’chi ba daṅ || na daṅ rga ba’i mes mi ’tshig |sa ni chu
la chu rluṅ la || rluṅ ni mkha’ la rab tu gnas || mkha’i ni rluṅ daṅ chu dag daṅ || sa yi
khams la gnas ma yin ||de bźin phuṅ po khams dbaṅ rnams || las daṅ ñon moṅs dag la gnas ||
las daṅ ñon moṅs tshul bźin min || yid la byed la rtag tu gnas ||tshul bźin ma yin yid byed
ni || sems kyi dag pa la rab gnas || sems kyi raṅ bźin chos rnams ni || thams cad la yaṅ
gnas pa med ||sa daṅ ’dra bar phuṅ po daṅ || skye mched khams rnams śes par bya || chu khams
daṅ ’dra lus can gyi || las daṅ ñon moṅs śes bya ste ||tshul bźin ma yin yid byed ni
|| rluṅ gi khams daṅ ’dra bar blta || raṅ bźin nam mkha’i khams bźin du || de bźin can min
gnas pa med ||tshul bźin ma yin yid byed ni || sems kyi raṅ bźin la gnas te || tshul bźin
ma yin yid byed kyis || las daṅ ñon moṅs rab tu phye ||las daṅ ñon moṅs chu las ni || phuṅ
po skye mched khams rnams ’byuṅ || de ’jig pa daṅ ’chags pa ltar || skye daṅ ’jig par ’gyur
ba yin ||sems kyi raṅ bźin nam mkha’i yi || khams ltar rgyu med rkyen med de || tshogs
pa med ciṅ skye ba daṅ || ’jig daṅ gnas pa’aṅ yod ma yin ||sems kyi raṅ bźin ’od gsal gaṅ
yin pa || de ni nam mkha’ bźin du ’gyur med de || yaṅ dag min rtogs las byuṅ ’dod chags sogs
|| glo bur dri mas de ñon moṅs mi ’gyur ||

ji ltar nam mkha’ dpe ’dis ma dag pa’i gnas skabs na de bźin gśegs pa’i sñiṅ po rnam par ’gyur
ba med pa’i chos ñid du bstan pa de brjod pa ni ||

las daṅ ñon moṅs chu sogs kyis || ’di ni mṅon par ’grub min te || ’chi daṅ na daṅ rga ba’i me
|| mi bzad pas kyaṅ tshig mi ’gyur ||

ji ltar tshul bźin ma yin pa yid la byed pa’i rluṅ gi dkyil ’khor las byuṅ pa | las daṅ ñon
moṅs pa’i chu la brten nas | 1 || phuṅ po daṅ | khams daṅ | skye mched kyi ’jig rten skyes
bas sems kyi raṅ bźin gyi nam mkha’ ’chags par ’gyur ba ma yin pabźin du tshul bźin ma yin
pa yid la byed pa daṅ | las daṅ ñon moṅs pa’i rluṅ daṅ chu’i phuṅ po la gnas pa | phuṅ po
daṅ khams daṅ skye mched kyi ’jig rten ’jig par byed pa | ’chi ba daṅ na daṅ rga ba’i me’i
tshogs skyes pas kyaṅ de mi ’jig par rig par bya’o ||de ltar ma dag pa’i gnas skabs na
snod kyi ’jig rten bźin du ñon moṅs pa daṅ | las daṅ skye ba’i kun nas ñon moṅs pa mtha’ dag
skye ba daṅ ’jig kyaṅ | ’dus ma byas ba de bźin gśegs pa’i sñiṅ po ni nam mkha’ bźin du
skye ba med ciṅ ’gag pa med ba śin tu mi ’gyur ba’i chos ñid du bstan pa yin no ||riṅ bźin
gyis rnam par dag pa’i sgo’i chos snaṅ ba’i sgo las brtsams pa | nam mkha’i dpe ’di rgyas
par ni mdo ji lta ba bźin rtogs par bya ste |draṅ sroṅ chen po ñon moṅs pa ni mun pa | rnam
par dag pa ni snaṅ ba’o || ñon moṅs pa ni stobs chuṅ ba | lhag mthoṅ ni stobs daṅ ldan
pa’o || ñon moṅs pa ni glo bur pa | raṅ bźin gyis rnam par dag pa ni rtsa ba’o || ñon moṅs
pa ni kun tu brtags pa | raṅ bźin ni kun tu ma brtags pa’o ||draṅ sroṅ chen po ’di lta ste
| sa chen po ’di ni chu la rab tu gnas pa | chu ni rluṅ la rab tu gnas pa | rluṅ ni nam
mkha’ la rab tu gnas pa yin la | nam mkha’ ni gnas pa med pa’o || de bźin du khams bźi po
’di rnams las | sa’i khams daṅ | chu’i khams daṅ | rluṅ gi khams pas ni nam mkha’i khams
ñid stobs daṅ ldan pa | brtan pa | mi g-yo ba | ’grib pa med pa | skye ba med pa | ’gag pa
med pa ste | raṅ gi ṅaṅ gis gnas pa’o ||de la khams gsum po gaṅ yin pa de dag ni skye ba
daṅ ’jig pa daṅ ldan pa | mi gnas pa yun riṅ du mi gnas pa ste | ’di dag la ni rnam par ’gyur
pa mthoṅ gi | nam mkha la ni rnam par ’gyur ba ’ga’ yaṅ med do ||de bźin du | phuṅ po
daṅ | khams daṅ | skye mched dag ni las daṅ ñon moṅs pa la rab tu gnas pa’o || las daṅ ñon
moṅs pa ni tshul bźin ma yin pa yid la byed pa la rab tu gnas pa | tshul bźin ma yin pa yid
la byed pa ni raṅ bźin gyis yoṅs su dag pa la gnas pa ste | des na sems kyi raṅ bźin ni
’od gsal ba ste | glo bur gyi ñon moṅs pas ñon ma moṅs pa’o źes brjod do źe’o ||de la tshul
bźin ma yin pa’i yid la byed pa gaṅ yin pa daṅ | las daṅ ñon moṅs pa gaṅ yin pa daṅ | phuṅ
po daṅ | khams daṅ | skye mched gaṅ yin pa’i chos ’di mtha’ dag ni rgyu rkyen gyis bsdus
pas skye ba rgyu rkyen daṅ bral na ’gag par ’gyur gyi | raṅ bźin gaṅ yin pa de ni rgyu
med pa | rkyen med pa | tshogs pa med pa | skye ba med pa | ’gag pa med pa’o ||de la nam mkha’i
khams ji lta ba de ltar ni raṅ bźin no || rluṅ gi khams ji lta ba de ltar ni tshul bźin
ma yin pa yid la byed pa’o || chu’i khams ji lta ba de ltar ni las daṅ ñon moṅs pa’o ||
sa’i khams ji lta ba de ltar ni phuṅ po daṅ | skye mched daṅ | khams rnams so || des na
chos thams cad ni rtsa ba yoṅs su chad pa ste | sñiṅ po med pa’i rtsa ba can | mi gnas pa’i
rtsa ba can | dag pa’i rtsa ba can | rtsa ba med pa’i rtsa ba can źes brjod do źe’o ||

ma dag pa’i nas skabs na | ’gyur ba med pa’i mtshan ñid las brtsams te | raṅ bźin nam mkha’
daṅ chos mtshuṅs pa daṅ | de la brten pa tshul bźin ma yin pa yid la byed pa daṅ | las daṅ
ñon moṅs pa rnams rgyu’i mtshan ñid las brtsams nas | rluṅ gi khams daṅ chos mtshuṅs pa daṅ
| chu’i khams daṅ chos mtshuṅs pa daṅ | de las byuṅ ba phuṅ po daṅ | khams daṅ | skye mched
rnam par smin pa’i mtshan ñid las brtsams te | sa’i khams daṅ chos mtshuṅs pa ni bśad
zin to ||de ’jig pa’i rgyu’i ’chi ba daṅ | na ba daṅ | rga ba’i me go’i nad kyi mtshan ñid
las brtsams te me’i khams daṅ chos mtshuṅs pa ni ma || bśad pas na de brjod pa ||

dus mtha’ dmyal ba tha mal pa’i || me gsum ’chi daṅ na ba daṅ || rga ba’i me gsum rim bźin du
|| de daṅ ’dra bar śes par bya ||

’chi ba daṅ | na ba daṅ | rga ba rnams ni go rims bźin du rgyu gsum gyis me daṅ ’dra bar rig
par bya ste | skye mched drug bdag gi ba med par byed pa daṅ | sdug bsṅal sna tshogs myoṅ
bar byed pa daṅ | ’du byed yoṅs su smin par byed pa’i phyir ro ||de bźin gśegs pa’i khams
ma dag pa’i gnas skabs na yaṅ ’chi ba daṅ | na ba daṅ | rga ba’i me gsum po ’di dag gis mi
’gyur ba ñid las brtsams te | ’di skad ces | bcom ldan ’das ’chi ba źes bgyi ba daṅ | skye
ba źes bgyi ba ’di ni ’jig rten gyi tha sñad do || bcom ldan ’das ’chi ba źes bgyi ba ’di
ni dbaṅ po ’gags pa’o || bcom ldan ’das skye ba źes bgyi ba ’di ni dbaṅ po gsar pa rnams
thob pa’o ||bcom ldan ’das de bźin gśegs pa’i sñiṅ po ni skye ba’am | ’chi ’pho ba’am |
skye ba ma lags so || de ci’i slad du źe na | bcom ldan ’das de bźin gśegs pa’i sñiṅ po ni
’dus byas kyi mtshan ñid kyi yul las ’das pa ste | rtag pa | brtan ba | źi ba | g-yuṅ druṅ
ṅo źes gsuṅs so ||

de la ma dag pa daṅ dag pa’i gnas skabs na | ’gyur ba med pa las brtsams te tshigs su bcad pa
| skye ’chi na daṅ rga ba las grol ba || ’di yi raṅ bźin ji bźin ñid rtogs te || skye sogs
phoṅs daṅ bral yaṅ de yi rgyus || blo ldan ’gro la sñiṅ rje bskyed phyir bsten ||’dis ci
bstan źe na | ’phags pas ’chi daṅ na ba daṅ || rga ba’i sdug bsṅal rtsad nas spaṅs || las
daṅ ñon moṅs dbaṅ gis skye || de la de med phyis de med ||

ma dag pa’i gnas skabs kyi ’chi ba daṅ na ba daṅ | rga ba’i me ’di’i bud śiṅ lta bu’i ñe bar
len pa ni tshul bźin ma yin pa yid la byed pa daṅ | las daṅ ñon moṅs pa sṅon du ’gro ba can
gyi skye ba yin te | ma dag pa daṅ dag pa’i gnas skabs na | yid kyi raṅ bźin gyi lus thob
pa’i byaṅ chub sems dpa’ rnams la gaṅ źig śin tu snaṅ bar med par gyur pas cig śos gtan
’bar ba med par rtogs pa’o ||

ji bźin yaṅ dag mthoṅ ba’i phyir || skye sogs rnams las ’das gyur kyaṅ || sñiṅ rje’i bdag ñid
skye ba daṅ || ’chi daṅ rga daṅ na bar ston ||

byaṅ chub sems dpa’ rnams ni dge ba’i rtsa ba’i srid pa kun tu sbyor ba can te | bsams bźin
du skye ba la dbaṅ ba ñid la brten nas sñiṅ rjes khams gsum du yaṅ dag par sbyor ro || skye
ba yaṅ ñe bar ston la | rga ba daṅ | na ba daṅ | ’chi ba yaṅ ñe bar ston to ||de dag skye
ba la sogs pa’i chos ’di dag kyaṅ med de | khams de ñid skye ba med pa daṅ | ’byuṅ ba med
pa yaṅ dag pa ji lta ba bźin mthoṅ ba’i phyir ro ||byaṅ chub sems dpa’i gnas skabs ’di rgyas
par ni mdo ji lta ba bźin śes par bya ste | ji skad du | de dag gi ’khor ba’i rgyu dge
ba’i rtsa ba daṅ mtshuṅs par ldan pa’i ñon moṅs pha gaṅ źe na | ’di lta ste | bsod nams
kyi tshogs yoṅs su tshol bas mi ṅoms pa daṅ | bsams bźin du srid par skye ba yoṅs su ’dzin
pa daṅ |saṅs rgyas daṅ phrad pa don du gñer ba daṅ | sems can yoṅs su smin pa’i phyir mi
skyo ba daṅ | dam pa’i chos yoṅs su ’dzin pa la brtson pa daṅ | sems can gyi bya ba ci yod
pa la ’grus pa daṅ | chos la chags pa’i bsam pa daṅ ma bral ba daṅ | pha rol tu phyin pa’i
kun tu sbyor ba rnams mi ’dor ba ste |blo gros rgya mtsho gaṅ dag gis byaṅ chub sems dpa’
kun tu sbyor bar byed kyaṅ ñon moṅs pa’i skyon gyis mi gos pa | dge ba’i rtsa ba daṅ mtshuṅs
par ldan pa’i ñon moṅs pa ni ’di dag go ||yaṅ gsuṅs pa | bcom ldan ’das gaṅ gi tshe dge
ba’i rtsa ba lags na | de’i rgyu ci’i slad du ñon moṅs pa źes bgyi | bka’ stsal pa | blo
gros rgya mtsho ’di lta ste | de lta bu’i raṅ bźin gyi ñon moṅs pa ’di dag gis byaṅ chub
sems dpa’ khams gsum par kun tu sbyor ba la | khams gsum pa yaṅ kun nas ñon moṅs pa las byuṅ
yin no ||de la byaṅ chub sems || dpa’ ni thabs la mkhas pa daṅ | dge pa’i rtsa ba’i stobs
brkyed pas bsams bźin du khams gsum du kun tu sbyor te | des na dge ba’i rtsa ba daṅ mtshuṅs
par ldan pa’i ñon moṅs pa źes bya’o || ji srid khams gsum par kun tu sbyor ba yin gyi
sems ñe bar ñon moṅs pas ni ma yin no ||

slo gros rgya mtsho dper na | tshoṅ dpon nam khyim bdag la bu gcig pa ’dod pa sdug pa phaṅs
pa yid du ’oṅ ba mthoṅ na mi sdug pa med pa źig yod la | khye’u de yaṅ byis par gyur pas gar
byed pa na mi gtsaṅ ba’i doṅ du lhuṅ bar gyur to || de nas khye’u de’i ma daṅ gñen gyis
khye’u de mi gtsaṅ ba’i doṅ du lhuṅ ba de mthoṅ la |mthoṅ nas kyaṅ cho ṅe chen po ’debs śiṅ
mya ṅan byed la smre sṅags ’don te | mi gtsaṅ ba’i doṅs der źugs te khye’u de ’don par
mi byed do || de nas khye’u de’i pha phyogs der soṅ ste | des bu gcig pu de mi gtsaṅ ba’i
doṅ du lhuṅ ba mthoṅ ṅo || mthoṅ nas kyaṅ riṅs pa riṅs par rtabs pa’i tshul gyis bu gcig po
’don par ’dod pa’i sred pas byas te | skyug bro ba med par mi gtsaṅ ba’i gnas der babs te
| bu gcig po phyuṅ bar gyur to ||blo gros rgya mtsho de ltar na ’di ni ji srid don ’di śes
par bya ba’i phyir dper byas pa’o || don gaṅ yin par blta źe na | blo gros rgya mtsho mi
gtsaṅ ba’i doṅ źes bya ba ’di ni | khams gsum pa’i tshig bla dags so || bu gcig pa źes bya
ba ’di ni sems can gyi tshig bla dgas te | byaṅ chub sems dpa’ ni sems can thams cad la
bu gcig pa’i ’du śes kyis ñe bar gnas par ’gyur ro ||ma daṅ gñen źes bya ba ’di ni gaṅ dag
’khor bar lhuṅ ba’i sems can mthoṅ nas mya ṅan byed ciṅ smra sṅags ’don gyi | ’don par nus
pa ni med pa | ñan thos daṅ raṅ saṅs rgyas kyi theg pa ba’i gaṅ zag rnams kyi tshig bla
dags so ||tshoṅ dpon nam khyim bdag chen po źes bya ba ’di ni gaṅ źig gtsaṅ ba dri ma med
pa dri ma daṅ bral ba’i sems daṅ ldan pa | ’dus ma byas kyi chos mṅon sum du rtogs pa | sems
can yoṅs su smin par bya ba’i phyir bsams bźin du khams gsum par mtshams sbyor bar byed
pa byaṅ chub sems dpa’ rnams kyi tshig bla dags so ||blo bgros rgya mtsho mtshams sbyor
ba thams cad las śin tu grol yaṅ | srid par skye ba len pa gaṅ yin pa ’di ni byaṅ chub sems
dpa’ rnams kyi sñiṅ rje chen po ste | thabs la mkhas pa daṅ śes rab kyis yoṅs su zin pas
kun nas ñon moṅs pa dag gis kyaṅ mi gnod la | ñon moṅs pa’i ’chiṅ ba thams cad dgrol bar
bya ba’i phyir | sems can rnams la chos kyaṅ ston pa’o źes gsuṅs pa bźin no ||des na mdo’i
dum bu ’dis ni gźan la phan par bya ba’i don du dbaṅ daṅ ldan pa’i byaṅ chub sems dpa’i dge
ba’i rtsa ba daṅ | sñiṅ rje gñis kyi stobs kyis bsams bźin du skye ba la sbyor ba’i phyir
daṅ | thabs daṅ śes rab gñis kyi stobs kyis de kun nas ñon moṅs pa med pa ’i phyir ma dag
pa daṅ | dag pa’i gnas skabs bstan to ||

de la byaṅ chub sems dpa’ de bźin gśegs pa’i khams ma skyes pa daṅ | ma byuṅ ba yaṅ dag pa ji
lta ba bźin mthoṅ ba thob nas | byaṅ chub sems dpa’ chos ñid ’di rjes su thob pa de ltar
ni mdo ji lta ba bźin rtogs par bya ste |ji skad du | blo gros rgya mtsho chos rnams kyi
sñiṅ po med pa ñid daṅ | byed pa po med pa ñid daṅ | bdag po med pa ñid daṅ | sems can med
pa ñid daṅ | srog med pa ñid daṅ | gaṅ zag med pa ñid daṅ | bdag med pa ñid la ltos | ’di
ltar gaṅ la ji ltar ’dod pa de ltar sems par mi byed | rab tu rtogs par mi byed do ||blo
gros rgya mtsho gźan du mi ’gyur ba’i chos ’di la mos ba’i byaṅ chub sems dpa’ ni chos gaṅ
la yaṅ khoṅ khro ba skye bar mi byed do || ’di la ’ga’ yaṅ phan ’dogs pa’am gnod par byed
pa med do źes de ltar de’i ye śes kyi mthoṅ ba rnam par dag par ’gyur ro || de ltar chos
rnams kyi chos ñid yaṅ dag pa ji lta ba bźin du rab tu śes pa daṅ | ’di ltar sñiṅ rje chen
po’i go cha mi ’dor ba yin no ||blo gros rgya mtsho dper na nor bu rin po che bai ḍūrya rin
thaṅ med || pa śin tu sbyaṅs pa śin tu yoṅs su dag pa | śin tu dri ma med pa ’dam du bcug
ste | lo stoṅ phrag du ma gnas par gyur la | de lo stoṅ ’das nas ’dam de nas phyuṅ ste
sbyaṅs śiṅ byi dor byas te | legs bar bkrus | legs par sbyaṅs | legs par byi dor byas pa na
dag ciṅ dri ma med pa nor bu rin po che’i ṅo bo de ñid mi ’dor ro ||blo gros rgya mtsho
de bźin du byaṅ chub sems dpa’ sems can rnams kyi sems raṅ bźin gyis ’od gsal bar rab tu śes
te | ’on kyaṅ glo bur gyi ñe ba’i ñon moṅs pas ñon moṅs par mthoṅ ṅo || de la byaṅ chub
sems dpa’ ’di sñam du sems te | ñon moṅs pa ’di dag ni sems can rnams kyi sems kyi raṅ bźin
’od gsal bar źugs pa ma yin no || ñon moṅs pa ’di dag ni glo bur ba ste | yaṅ dag pa ma
yin pa’i kun tu rtog pas bskyed pa’o ||4 bdag gis sems can ’di dag gi ñe ba’i ñon moṅs pa
źi bar bya ba’i phyir chos bstan par nus so sñam ste | de ltar de la źum pa’i sems mi skye’o
|| de ni lan maṅ du sems can rnams kyi thad du rab tu ’gro ba’i sems skye’o ||de ’di sñam
du yaṅ sems te | ñon moṅs pa ’di dag la stobs daṅ mthu ’ga’ yod pa ma yin te | ñon moṅs
pa ’di dag ni stobs med pa | stobs chuṅ ba | ’di dag la ni yaṅ dag pa’i gnas ’ga’ yaṅ med
do || ñon moṅs pa ’di dag ni yaṅ dag pa ma yin par kun tu brtags pa ste | de ni yaṅ dag
pa ji lta ba bźin du tshul bźin du yid la byed pas brtags pa na khro bar mi ’gyur ro || de
ni kho bos ci nas kyaṅ ’brel bar mi ’gyur ba de ltar so sor brtag par bya’o || ñon moṅs pa
rnams daṅ ni ma ’brel ba legs kyi ’brel pa ni ma yin no ||gal te bdag ñon moṅs pa rnams
daṅ ’brel na | de ji ltar ñon moṅs pa’i ’chiṅ bas bciṅs pa’i sems can rnams ñon moṅs pa’i
’chiṅ ba spaṅ bar bya ba’i phyir chos bstan | ’on kyaṅ kho bos ñon moṅs pa rnams daṅ yaṅ ma
’brel la | ñon moṅs pa’i ’chiṅ ba spaṅ ba’i phyir sems can rnams la yaṅ chos bstan bar bya’o
||’khor ba’i ’brel par byed pa dge ba’i rtsa ba daṅ mtshuṅs par ldan pa’i ñon moṅs pa
gaṅ yin pa de dag daṅ ni bdag gis sems can yoṅs su smin par bya ba’i phyir ’brel bar bya’o
sñam mo

źes gsuṅs pa yin no || ’khor ba ni ’dir zag pa med pa’i dbyiṅs na khams gsum pa’i gzugs brñan
yid kyi raṅ bźin gyi lus gsum yin par ’dod do || de ni zag pa med pa’i dge ba’i rtsa bas
mṅon bar ’dus byas pa’i phyir ’khor ba yin la | zag pa daṅ bcas pa’i las daṅ ñon moṅs pas
mṅon par ’dus byas pa ma yin pa’i phyir || mya ṅan las ’das pa yaṅ de ñid de |gaṅ gi dbaṅ
du byas nas | bcom ldan ’das de’i slad du ’dus byas pa daṅ ’dus ma byas pa’i ’khor ba yaṅ
mtshis la | ’dus byas pa daṅ ’dus ma byas pa’i mya ṅan las ’das pa yaṅ mchis so źes gsuṅs
pa yin no || de la ’dus byas daṅ ’dus ma byas ’dres pa’i sems las byuṅ ba kun tu spyod pa
daṅ ldan pa’i phyir ’di dag pa daṅ ma dag pa’i gnas skabs źes bya’o ||de yaṅ thogs pa med
pa’i śes rab kyi pha rol tu phyin pa sgom pa daṅ | sñiṅ rje chen po bsgoms pas zag pa zad
pa’i mṅon par śes pa la mṅon du phyogs pa daṅ | sems can gyi khams thams cad yoṅs su bskyab
pa’i don du de mṅon du mi byed pa’i phyir byaṅ chub sems dpa’i sa mṅon du gyur pa la gtso
bor rnam par gźag pa yin no ||

zag ba zad pa’i śes pa las brtsams te | mi’i dper brjod pa ni ji skad gsuṅs pa bźin te | rigs
kyi bu de bźin du byaṅ chub sems dpa’ ’bad pa chen po daṅ | brtson pa chen po daṅ | lhag
pa’i bsam pa brten par bsgrubs pas mṅon par śes pa lṅa skyed par byed do | | bsam gtan daṅ
mṅon par śes pa la sems yoṅs su sbyaṅ ba byas pa de la zag pa zad pa mṅon du phyogs par
’gyur ro ||sems can thams cad yoṅs su bskyab pa’i don du sñiṅ rje chen po’i sems bskyed pas
zag pa zad pa’i ye śes yoṅs su sbyaṅ ba byas || te | slar yaṅ sems yoṅs su sbyaṅ ba byas
pas sa drug pa la chags pa med pa’i śes rab skyes pa’i phyir | zag pa zad pa la mṅon du phyogs
par ’gyur ro || de ltar byaṅ chub sems dpa’ byaṅ chub sems dpa’i sa mṅon du gyur pa
’di la zag pa zad pa mṅon du byas pa la dbaṅ thob pas ni rnam par dag pa’i gnas skabs bstan
to ||de lta bu’i bdag ñid du yaṅ dag par źugs pa de gźan dag kyaṅ yaṅ dag par rtogs pa ’di
ñid la gźag par bya’o źes sñiṅ rje chen pos log par źugs pa’i sems can yoṅs su bskyab par
’dod pa | źi ba’i bde ba’i ro mi myaṅ bar de’i thabs la byaṅ bar byas pa’i ’khor ba la
mṅon du phyogs pa’i sems can la ltos te | mya ṅan las ’das pa la mṅon du phyogs pa |byaṅ chub
kyi yan lag yoṅs su rdzogs par bya ba’i phyir bsam gtan dag gi gnas nas slar ’dod pa’i
khams su bsams bźin du skye ba yoṅs su ’dzin pas | ji srid myur du sems can gyi don bya bar
’dod pas |dud ’gro’i skye gnas su gtogs pa rnam pa du mar skya ba’i bye brag gis | so so’i
skye bo’i lus kun tu ston pa la dbaṅ ’byor pas ni ma dag pa’i gnas skabs bstan pa yin
no ||

tshigs su bcad pa’i don gźan ni || rgyal sras ’gyur med chos ñid ’di || rtogs nas ma rig ldoṅs
rnams kyi || skye ba la sogs dag tu ni || mthoṅ ba gaṅ yin de smad do ||’phags pa’i spyod
yul thob pa gaṅ || byis ba’i spyod yul du ston te || de ñid phyir ni ’gro ba yi || gñen
gyi thabs daṅ sñiṅ rje mchog ||de ni ’jig rten thams cad las || ’das kyaṅ ’jig rten las ma
g-yos || ’jig rten don du ’jig rten na || ’jig rten dri mas ma gos spyod ||ji ltar padma
chu naṅ du || skyes pa chu yis gos pa med || de bźin ’di ni ’jig rten du || skyes kyaṅ ’jig
rten chos mi gos ||bya ba sgrub la rtag tu blo || me bźin du ni ’bar ba daṅ || źi ba’i
bsam gtan sñoms ’jug la || rtag tu sñoms par źugs pa yin ||sṅon gyi ’phen pa’i dbaṅ daṅ ni
|| rnam rtog thams cad bral ba’i phyir || de ni lus can smin pa yi || don du ’bad pa byed
ma yin ||bstan daṅ gzugs sku dag daṅ ni || spyod daṅ spyod lam gyis kyaṅ ruṅ || gaṅ źig ji
ltar gaṅ gis ’dul || des de de lta ñid du śes ||de ltar nam mkha’i mtha’ klas kyi || ’gro
ba rtag tu lhun grub par || thogs med blo ldan de yis ni || sems can don ni yaṅ dag ’jug
||byaṅ chub sems dpa’i tshul ’di ni || rjes thob de bźin gśegs rnams daṅ || sems can yaṅ
dag sgrol ba la || ’jig rten na ni mñam pa ñid ||de lta mod kyi sa rdul daṅ || rgya mtsho
ba laṅ rmig rjes kyi || khyad par gaṅ yin saṅs rgyas daṅ || byaṅ chub sems dpa’i khyad de
ñid ||

tshigs su bcad pa bcu po ’di rnams las go rims bźin du tshigs su bcad pa dgus ni | byaṅ chub
sems dpa’i sa rab tu dga’ ba’i ’og tu mchog tu kun nas ñon moṅs pa ñid daṅ | tshigs su bcad
pa bcu pas ni byaṅ chub sems dpa’i sa chos kyi sprin gyi steṅ du rnam par dag pa ñid la
ltos te |mdor bsdu na | sa bcu la byaṅ chub sems dpa’ rnam pa bźi po rnams dag pa daṅ ma
dag pa ñid du bstan to || byaṅ chub sems dpa’ bźi ni sems daṅ po bskyed pa daṅ | spyod pa
la źugs pa daṅ | phyir mi ldog pa daṅ | skye ba gcig gis thogs pa’o ||de la tshigs su bcad
pa daṅ po daṅ gñis pas ni sa daṅ po rab tu dga’ ba la thog ma med pa’i dus nas sṅon ma mthoṅ
ba | ’jig rten las ’das pa’i chos ñid mthoṅ ba’i phyir sems daṅ po bskyed ba’i byaṅ chub
sems dpa’i yon tan yoṅs su dag pa’i mtshan ñid bstan to ||tshigs su bcad pa gsum pa daṅ
bźi pas ni dri ma med pa’i sa nas bzuṅ ste | mi g-yo pa’i bar gyis la ñe bar ma gos pa’i
spyad pa spyod pa’i phyir | spyod pa la źugs pa’i byaṅ chub sems dpa’i yon tan rnam par dag
pa’i mtshan ñid bstan to ||tshigs su bcad pa lṅa pas ni sa mi g-yo ba la rgyun mi ’chad
par byaṅ chub chen po ’thob pa’i sbyor ba’i || tiṅ ṅe ’dzin la legs par gnas pa’i phyir |
phyir mi ldog pa’i byaṅ chub sems dpa’i yon tan rnam par dag pa’i mtshan ñid bstan to ||tshigs
su bcad pa drug pa daṅ bdun pa daṅ brgyad pas ni byaṅ chub sems dpa’i sa chos kyi sprin
la raṅ daṅ gźan gyi don grub pa’i thabs mtha’ dag mthar phyin pa | saṅs rgyas kyis la skye
ba tha ma gcig gis thogs pa bla na med pa mṅon par rdzogs par byaṅ chub pa mchog thob
pa’i phyir skye ba gcig gis thogs pa’i byaṅ chub sems dpa’i yon tan yoṅs su dag pa’i mtshan
ñid bstan to ||tshigs su bcad pa dgu pa daṅ bcu pas ni gźan gyi don daṅ | raṅ gi don las
brtsams te mthar phyin pa’i byaṅ chub sems dpa’ daṅ | de bźin gśegs pa’i yon tan khyad par
med pa daṅ | khyad par daṅ bcas pa bstan to ||

de la śin tu rnam par dag pa’i gnas skabs na rnam par ’gyur ba med pa las brtsams te tshigs
su bcad pa | gźan ’gyur min bdag mi zad chos ldan phyir || ’gro skyabs phyi ma’i mtha’ med
mur thug phyir || de ni rtag tu gñis med mi rtog phyir || ’jig med chos kyaṅ ma byas raṅ
bźin phyir ||5 ’dis ci bstan źe na | skye ba med ciṅ ’chi ba med || gnod med rga ba med pa
ste || de ni rtag daṅ brtan phyir daṅ || źi ba’i phyir daṅ g-yuṅ druṅ phyir ||de ni yid kyi
raṅ bźin gyi || lus kyi skye med rtag pa’i phyir || bsam gyis mi khyab bsgyur ba yi ||
’chi ’pho brtan phyir de mi ’chi ||bag chags phra mo’i nad rnams kyis || gnod med źi ba ñid
kyi phyir || zag med mṅon par ’dus byas kyis || g-yuṅ druṅ phyir na rga ba med ||

śin tu dri ma med ciṅ rnam par dag pa ’od gsal ba raṅ gi raṅ bźin saṅs rgyas kyis la rnam par
gnas pa de bźin gśegs pa’i khams de ni sṅon gyi mtha’ ñe bar bzuṅ nas | yid kyi raṅ bźin
gyi lus kyis skye ba yaṅ ma yin te | rtag pa’i phyir ro ||phyi ma’i mtha’ ñe bar bzuṅ nas
bsam gyis mi khyab par yoṅs su bsgyur ba’i ’chi ’pho bas ’chi ba ma yin te | brten pa’i phyir
ro || sṅon daṅ phyi ma’i mtha’ ñe bar bzuṅ nas | ma rig pa’i bag chags kyis yoṅs su ’dzin
pas gnod pa yaṅ ma yin te |źi ba’i phyir ro || de ltar don med pas ma phog pa gaṅ yin
pa de ni g-yuṅ druṅ ñid kyi phyir zag pa med pa’i las kyi ’bras bu yoṅs su smin par rga ba
yaṅ ma yin na ||

de la tshig gñis de bźin gñis || gñis daṅ gñis kyis go rims bźin || ’dus ma byas kyi dbyiṅs
la ni || rtag pa la sogs don śes bya ||

de la ’dus ma byas kyi dbyiṅs la rtag pa daṅ | brtan pa daṅ | źi ba daṅ | g-yuṅ druṅ gi tshig
’di rnams las go rims ji lta ba bźin tshig re re’i don bstan pa daṅ | bśad pa’i tshig gñis
gñis rnam par dbye ba ni mdo ji lta ba bźin śes par bya’o || mi zad yon tan daṅ ldan phyir
|| gźan ’gyur med bdag rtag pa’i don || mtha’ yi mu daṅ mtshuṅs pa’i phyir || skyabs kyi
bdag ñid brtan pa’i don || rnam par mi rtog raṅ bźin phyir || gñis med chos ñid źi ba’i
don || ma bcos yon tan ñid phyir ni || ’jig med don ni g-yuṅ druṅ ñid ||ji skad du | śā ri’i
bu mi zad pa’i chos ñid kyis na gźan du mi ’gyur ba’i chos kyi sku ’di ni rtag pa’o ||
śā ri’i bu phyi ma’i mtha’i mu daṅ mtshuṅs pa ñid kyis bstan pa’i skyabs su gyur pa’i chos
kyi sku ’di ni brtan pa’o || śā ri’i bu rnam par mi rtog pa ñid kyis gñis su med pa’i chos
kyi sku ’di ni źi ba’o || śā ri’i bu ma bcos pa’i chos ñid kyis ’jig pa med pa’i chos kyi
sku ’di ni g-yuṅ druṅ ṅo źes gsuṅs pa yin no ||

śin tu rnam par dag pa mthar phyin pa’i de bźin gśegs pa’i sñiṅ po’i rnam par dag pa’i gnas
skabs ’di ñid la dbye ba med pa’i don las brtsams te tshigs su bcad pa | gaṅ phyir da ni chos
sku de ni de bźin gśegs || de ni ’phags pa’i bden pa don dam mya ṅan ’das || de phyir
ñi daṅ zer bźin yon tan dbyer med pas || saṅs rgyas ñid las ma gtogs mya ṅan ’das pa med ||de
la tshigs su bcad pa phyed sṅa mas ci ston źe na | mdor na || zag med dbyiṅs la ni ||
don gyi rab tu dbye ba bźis || chos kyi sku la sogs pa yi || rnam graṅs bźir ni reg par bya
||

mdor bsdu na zag pa med pa’i dbyiṅs de bźin gśegs pa’i sñiṅ po la don bźi’i dbaṅ du byas nas
miṅ gi rnam graṅs bźir rig par bya’o || don bźi gaṅ źe na |

saṅs rgyas chos dbyer med pa daṅ || de rigs de bźin thob pa daṅ || brdzun med slu med chos ñid
daṅ || gdod nas raṅ bźin źi ñid do ||

saṅs rgyas kyi chos rnam par dbye ba med pa’i don ni gaṅ gi dbaṅ du mdzad nas | bcom ldan ’das
de bźin gśegs pa’i sñiṅ po ni rnam par dbye ba med pa | bral mi śes pa | bsam gyis mi khyab
pa’i saṅs rgyas kyi chos gaṅ gā’i kluṅ gi bye ma las ’das pas mi stoṅ pa’o źes gsuṅs
so ||de’i rigs raṅ bźin gyis bsam gyis mi khyab pa’i rnam pa thob pa’i don ni gaṅ gi dbaṅ
du mdzad nas | brgyud nas ’oṅs pa’i thog ma med pa’i chos ñid thob pa de ni skye mched drug
gi khyad par de ’dra ba yin no źes gsuṅs pa yin no ||brdzun pa med pa daṅ slu ba med pa’i
don ni gaṅ gi dbaṅ du mdzad nas | de la don dam pa’i bde na pa ni mi slu ba’i chos can gyi
mya ṅan las ’das pa ni gaṅ yin pa ste | de ci’i phyir źe na | rigs de ni gtan du źi ba’i
chos ñid kyis na rtag pa’o źes gsuṅs pa yin no ||gtan du ñe bar źi ba’i don ni gaṅ gi dbaṅ
du mdzad nas | de bźin gśegs pa dgra bcom pa yaṅ dag par rdzogs pa’i saṅs rgyas ni gdod
ma nas yoṅs su mya ṅan las ’das pa ñid de | skye ba med pa ’gag pa med pa’o źes gsuṅs so
|| don bźin po ’di dag la ni go rims ji lta ba bźin du miṅ gi rnam graṅs ’di bźir ’gyur te
|’di lta ste | chos kyi sku daṅ | de bźin gśegs pa daṅ | don dam pa’i bden pa daṅ | mya ṅan
las ’das pa źes bya ba ste | gaṅ gi phyir ’di skad ces | śā ri’i bu de bźin gśegs pa’i
sñiṅ po źes bya ba ’di ni chos kyi sku’i tshig bla dags so źes bya ba daṅ | bcom ldan ’das
de bźin gśegs pa gźan la | chos kyi sku gźan pa ni ma lags kyi | bcom ldan ’das chos kyi
sku ñid de bźin gśegs pa lags so źes bya ba daṅ | bcom ldan ’das sdug bsṅal ’gog pa źes bgyi
ba yon tan ’di lta bu daṅ ldan pa’i de bźin gśegs pa’i chos kyi skur bstan to źes bya ba
daṅ | bcom ldan ’das mya ṅan las ’das pa’i dbyiṅs źes bgyi ba ’di ni de bźin gśegs pa’i
chos kyi sku’i tshig bla dgas lags so źes gsuṅs pa yin no ||

de la tshigs su bcad pa phyed phyi mas ci bstan źe na | rnam kun mṅon par byaṅ chub daṅ || dri
ma bag chags bcas spaṅs pa || saṅs rgyas mya ṅan ’das pa ni || dam pa’i don du gñis med
ñid ||

gaṅ gi phyir zag pa med pa’i dbyiṅs kyi rnam graṅs bźi po ’di dag de bźin gśegs pa’i khams kyi
don gcig la yaṅ dag par ’du ba de’i phyir | ’di dag don gcig pas gñis su med pa’i chos
kyi tshul gyi sgo naschos thams cad rnam pa thams cad du mṅon par rdzogs par byaṅ chub pa’i
phyir saṅs rgyas ñid ces brjod pa gaṅ yin pa daṅ | lhan cig mṅon par rdzogs par byaṅ chub
pas bag chags daṅ bcas pa’i dri ma spaṅs pa’i phyir mya ṅan las ’das pa źes brjod pa ’di
gñis ka yaṅ zag pa med pa’i dbyiṅs la dbyer med bcad du med de | gñis su med do źes bya bar
blta bar bya’o ||rnam pa thams cad graṅs med pa || bsam med dri med yon tan daṅ || dbyer
med mtshan ñid thar pa ste || thar pa gaṅ de de bźin gśegs || źes bya ba ’di ni ji skad
du | dgra bcom pa daṅ raṅ saṅs rgyas kyi mya ṅan las ’das pa’i dbaṅ du mdzad nas | bcom ldan
’das mya ṅan las ’das pa źes bgyi ba ’di ni |de bźin gśegs pa rnams kyi thabs lags so źes
gsuṅs ba yin te | ’dis ni lam riṅ pos dub pa rnams la ’brog dgon pa’i dbus su groṅ khyer
sprul pa bźin du ’di ni chos kyi dbaṅ phyug dam pa yaṅ dag par rdzogs pa’i saṅs rgyas rnams
kyi mi ldog pa’i thabs yin no źes bstan pa yin no ||bcom ldan ’das de bźin || gśegs pa
dgra bcom pa yaṅ dag par rdzogs pa’i saṅs rgyas rnams ni mya ṅan las ’das pa thob pa’i phyir
| thams cad gźal du med pa | bsam gyis mi khyab pa | rnam par dag pa’i mthar phyin pa’i
yon tan daṅ ldan pa’oźes bya ba ni yon tan rnam pa bźi grub pa daṅ | dbyer med pa’i mtshan
ñid mya ṅan las ’das pa thob pas | de’i bdag ñid yaṅ dag par rdzogs pa’i saṅs rgyas su
’gyur ba’i phyir na saṅs rgyas daṅ mya ṅan las ’das pa dag rnam par dbye ba med pa’i yon tan
daṅ ldan pa’i phyir na saṅs rgyas ñid med par ’ga’ yaṅ mya ṅan las ’das pa thob pa med
do źes bstan pa yin no ||de la zag pa med pa’i dbyiṅs la rnam pa thams cad kyi mchog daṅ ldan
pa’i stoṅ pa ñid mṅon par bsgrubs pas de bźin gśegs pa rnams kyi yon tan thams cad pa
ñid ni ri mo mkhan gyi dpes rig par bya ste |

ji ltar ri mo ’dri byed pa || gźan daṅ gźan la mkhas pa dag || gaṅ źig yan lag gaṅ śes pa ||
de gźan des zin med par ’gyur ||des na ’di la khyed kun gyis || ṅa yi gzugs ni gyis śig ces
|| mṅa’ bdag rgyal pos de dag la || bka’ yis ras ni byin pa daṅ ||de las de ni thos gyur
te || ri mo’i las la rab sbyor ro || de la mṅon par sbyor rnams las || gcig cig yul gźan
soṅ gyur na ||de ni yul gźan soṅ bas na || de ma tshaṅ phyir ri mo de || yan lag thams cad
yoṅs rdzogs par || mi ’byuṅ bźin śes dper byas so ||de rnams ’dri byed gaṅ dag yin || sbyin
daṅ tshul khrims bzod la sogs || rnam pa kun gyi mchog ldan pa || de la mṅon par sbyin
rnams kyis || stoṅ pa ñid ni gzugs su brjod ||

de la sbyin pa la sogs pa ’di dag ñid las re re yaṅ saṅs rgyas kyi yul la mtha’ yas par rnam
pa’i rab tu dbye bar tha dad pa’i phyir tshad med par rig par bya’o || graṅs daṅ mthu dag
gis ni bsam gyis mi khyab pa ñid do || ser sna la sogs pa mi mthun pa’i phyogs kyi bag chags
bsal ba’i phyir ni rnam par dag pa mchog ñid do ||de la rnam pa thams cad kyi mchog daṅ
ldan pa’i stoṅ pa ñid kyi tiṅ ṅe ’dzin gyi sgo bsgoms pas mi skye ba’i chos ñid thob pa’i
phyir | byaṅ chub sems dpa’i sa mi g-yo ba rnam par mi rtog pa skyon med pa rgyun mi ’cad
par raṅ gi ṅaṅ gis ’jug pa’i lam śes pa la brten pas na zag pa med pa’i dbyiṅs la de bźin
gśegs pa rnams kyi yon tan thams cad pa ñid yaṅ dag par ’grub po ||byaṅ chub sems dpa’i
sa legs pa’i blo gros la tiṅ ṅe ’dzin daṅ gzuṅs kyi sgo brgya stoṅ graṅs med pa dag gis tshad
med pa’i saṅs rgyas kyi chos yoṅs su ’dzin pa’i śes pa la brten pas ni || yon tan tshad
med pa ñid yaṅ dag par ’grub po || byaṅ chub sems dpa’i sa chos kyi sprin la de bźin gśegs
pa thams cad kyi gsaṅ ba’i gnas lkog tu ma gyur pa’i śes pa la brten pas na | yon tan bsam
gyis mi khyab pa ñid mṅon par ’grub po ||de’i rjes thogs su saṅs rgyas kyi sa thob pa’i
phyir bag chags daṅ bcas pa’i ñon moṅs pa daṅ śes bya’i sgrib pa mtha’ dag las grol ba’i
śes pa la brten pas na | rnam par dag pa mchog gi yon tan ñid yaṅ dag par ’grub po || gaṅ
gi phyir sa’i ye śes kyi rten bźi po ’di dag la dgra bcom pa daṅ raṅ saṅs rgyas rnams mthoṅ
ba med pa de’i phyir de dag ni yon tan rnam pa bźi grub pa daṅ | dbyer med pa’i mtshan
ñid mya ṅan las ’das pa’i dbyiṅs las riṅ du gyur pa yin no źes bya ba’o ||

śes rab ye śes rnam grol rnams || gsal daṅ ’phro daṅ dag phyir daṅ || tha dad med phyir ’od
daṅ zer || ñi ma’i dkyil ’khor rnams daṅ mtshuṅs ||

śes rab gaṅ daṅ ye śes gaṅ daṅ rnam par grol ba gaṅ gis yon tan rnam pa bźi ’grub pa daṅ | dbye
ba med pa’i mtshan ñid kyi mya ṅan las ’das pa’i dbyiṅs de mtshon par byed pa de dag ni
go rims ji lta ba bźin du gsum daṅ | rnam pa gcig gis ñi ma daṅ chos mthun par rnam pa bźin
bstan te |de la saṅs rgyas kyi rgyud la mṅa’ ba ’jig rten las ’das pa rnam par mi rtog
pa’i śes rab ni śes bya’i de kho na ñid dam pa’i mun pa sel ba ñe bar gnas pa’i phyir ||
’od gsal ba daṅ chos mtshuṅs so || de’i rjes la thob pa’i śes bya thams cad kyi ye śes ni
śes bya’i dṅos po ma lus pa’i rnam pa thams cad la ’jug pas na | ’od zer gyi dra ba ’phro
ba daṅ chos mtshuṅs so ||de gñis ka’i rten sems kyi raṅ bźin rnam par grol ba ni śin tu dri
ma med ciṅ ’od gsal ba ñid kyis ñi ma’i dkyil ’khor rnam par dag pa daṅ chos mtshuṅs so
|| gsum ka yaṅ chos kyi dbyiṅs daṅ dbyer med pa’i raṅ bźin ñid kyis gsum po de rnam par dbye
ba med pa daṅ chos mtshuṅs so ||

des na saṅs rgyas ma thob par || mya ṅan ’das pa mi ’thob ste | ’od daṅ ’od zer spaṅs nas ni
|| ñi ma blta bar mi nus bźin ||

gaṅ gi phyir thog ma med nas ñe bar gnas pa’i raṅ bźin dge ba’i chos daṅ ldan pa’i khams de
la de bźin gśegs pa rnams kyi yon tan rnam par dbye ba med pa’i chos ñid yin pa de’i phyir
| chags pa med pa thogs pa med pa’i ye śes kyi gzigs pa mṅa’ ba’i de bźin gśegs pa ma thob
par sgrib pa thams cad las rnam par grol ba’i mtshan ñid mya ṅan las ’das pa’i rtogs pa
mṅon du byed par mi ’thad de | ’od daṅ ’od zer ma mthoṅ bar ñi ma’i dkyil ’khor mi mthoṅ ba
bźin no ||

de ñid kyi phyir bcom ldan ’das dman pa daṅ | gya nom pa’i chos la ni mya ṅan las ’das pa rtogs
pa ma mchis lags so || bcom ldan ’das mya ṅan las ’das pa rtogs pa ni śes rab mtshuṅs
pa’i chos rnams kyi lags so || bcom ldan ’das mya ṅan las ’das pa ni ye śes mtshuṅs pa daṅ
| rnam par ’grol ba mtshuṅs pa daṅ | rnam par grol ba’i ye śes mthoṅ ba mtshuṅs pa rnams
kyi lags so || bcom ldan ’das de’i slad du mya ṅan las ’das pa’i dbyiṅs ni ro gcig pa ro mtshuṅs
pa źes brjod do || ’di lta ste | rig pa daṅ rnam par grol ba’i ros so źes gsuṅs so
||

