’di man chad kyi gźuṅ ni stobs la sogs pa gaṅ yin pa daṅ | ji ltar rtogs par byas pa de ltar
de’i dbaṅ du byas pa’o || sdom ni |

stobs ñid ma rig bsgribs la rdo rje bźin || mi ’jigs pa ni ’khor du seṅ ge bźin || de bźin gśegs
pa’i ma ’dres mkha’ bźin te || thub pa’i bstan pa rnam gñis chu zla bźin ||

stobs rnams daṅ ldan pa źes bya ba ni | gnas daṅ gnas min las rnams kyi || rnam smin daṅ ni
dbaṅ po daṅ || khams rnams daṅ ni mos pa daṅ || kun ’gro’i lam daṅ bsam gtan sogs ||ñon moṅs
dri ma med pa daṅ || gnas ni rjes su dran pa daṅ || lha yi mig daṅ gźi ba dag | mkhyen
pa’i stobs ni rnams pa bcu ||rdo rje bźin źes bya ba ni || gnas daṅ gnas min rnam smin khams
daṅ ’gro ba mos pa sna tshogs daṅ || ñon moṅs rnam byaṅ dbaṅ po’i tshogs daṅ sṅon gnas
rjes su dran pa daṅ || lha yi mig daṅ zag ba zad tshul mi śes go cha rtsig brtan daṅ || śiṅ
rnams ’bigs daṅ gźig daṅ gcod phyir stobs gaṅ yin pa rdo rje bźin ||mi ’jegs pa bźi brñes
pa źes bya ba ni | chos kun rdzogs par byaṅ chub daṅ || gegs ni ’gog par byed pa daṅ ||
lam ston pa daṅ ’gog ston la || mi ’jigs pa ni rnam pa bźi ||bdag gźan śes bya’i dṅos po rnam
kun śes daṅ śes mdzad phyir || spaṅs dṅos spaṅs daṅ spoṅ mdzad phyir daṅ bsten bya bsten
pa’i phyir || thob bya bla med śin tu dri med thob daṅ thob mdzad phyir || raṅ gźan don
bden gsuṅs phyir draṅ sroṅ gaṅ du ’aṅ thogs pa med ||seṅ ge bźin źes bya ba ni | ri dags
dbaṅ po ji ltar nags mthar rtag ’jigs med || ri dags rnams la skrag pa med par rgyu ba ltar
|| de bźin tshogs na thub pa’i dbaṅ po seṅ ge yaṅ || legs gnas ltos med brtan pa’i rtsal
dan ldan par gnas ||saṅs rgyas kyi chos ma ’dres pa bco brgyad daṅ ldan pa źes bya ba ni
| ’khrul daṅ ca co mi mṅa’ ste || ston la dran pa ñams mi mṅa’ || mñam par ma bźag thugs mi
mṅa’ || ’du śes sna tshogs kyaṅ mi mṅa’ ||ma brtags btaṅ sñoms mi mṅa’ ste || ’dun pa brtson
’grus dran pa daṅ || śes rab rnam grol rnam grol gyi || ye śes gzigs pa ñams mi mṅa’
||las rnams ye śes sṅon ’gro daṅ || dus la ye śes sgrib pa med || de ltar bco brgyad ’di daṅ
gźan || ston pa’i ma ’dres yon tan yin ||’khrul daṅ ca co bsñel daṅ thugs g-yo tha dad
kyi ni ’du śes daṅ || ṅaṅ gis btaṅ sñoms draṅ sroṅ la med ’dun pa daṅ ni brtson ’grus daṅ
|| dran daṅ rnam dag dri med śes rab rtag tu rnam par grol ba daṅ || śes bya’i don kun gzigs
pa’i grol ba’i ye śes las ni ñams mi mṅa’ ||gaṅ gi las gsum thams cad ye śes sṅon ’gro
rjes su ’jug pa daṅ || dus gsum dag tu thogs med des pa mkhyen pa rgya che ’jug pa ste ||
gaṅ rtogs ’gro bar ’jigs med dam chos ’khor lo chen po rab bskor ba || thugs rje chen po daṅ
ldan rgyal ba ñid de saṅ srgyas rnams kyis brñes ||nam mkha’ bźin źes bya ba ni || sa sogs
la yod chos ñid gaṅ yin chos ñid de ni nam mkha’i min || nam mkha’i mtshan ñid sgrib med
la sogs mtshan ñid gaṅ de gzugs la med || sa chu me rluṅ nam mkha’ mtshuṅs pa ’jig rten
dag na thun moṅ ste || ma ’dres ñid ni rdul phran tsam yaṅ ’jig rten dag na thun moṅ min
||skyes bu chen po’i mtshan sum cu tsa gñis daṅ ldan pa’i gzugs mṅa’ ba źes bya ba ni | legs
gnas ’khor los mtshan pa daṅ || yaṅs daṅ źabs loṅ mi mṅon daṅ || sor mo riṅ daṅ phyag źabs
riṅ || dra ba yis ni ’brel ba daṅ ||pags ’jam gźon śa can legs ñid || sku ni bdun dag
mtho ba daṅ || byin pa e na ya ’dra gsaṅ || glaṅ po bźin du sbubs su nub ||ro stod seṅ ge
’dra ba || daṅ || thal goṅ bar med rgyas pa daṅ || dpuṅ pa legs zlum phyag ’jam riṅ || zlum
źiṅ mthon dman med pa daṅ ||phyag riṅ yoṅs su dag pa yi || ’od kyi dkyil ’khor dag daṅ ldan
|| mgrin pa dri med duṅ ’dra daṅ || ’gram pa ri dags rgyal po ’dra ||tshems ni bźi bcu
mñam pa daṅ || rab daṅs tshems thags bzaṅ ba daṅ || rnam dag tshems mñam ñid daṅ ni || mche
ba rab mchog dkar ba ñid ||ljags riṅ mtha’ med bsam med pa || ro bro ba yi mchog ñid daṅ
|| raṅ byuṅ kal biṅ ka yi || sgra daṅ tshaṅs ba’i dbyaṅs ñid daṅ ||spyan bzaṅs utpal khyu
mchog rdzi ’dra daṅ || źal mdzes dri med mdzod spu dkar bar ldan || gtsug tor dbu ldan dag
ciṅ srab pa daṅ || pags pa gser gyi mdog ’dra sems can mchog ||ba spu legs phra ’jam źiṅ
re re nas || sku yi gyen du g-yas phyogs ’khyil ba daṅ || dbu skra dri med rin chen mthon
mthiṅ bźin || nya gro rdzogs pa’i ljon śiṅ dkyil ’khor ’dra ||kun tu bziṅ po dpe med draṅ
sroṅ che || sred med bu yi stobs mṅa’ mkhregs pa’i sku || bsam mi khyab par sum cu rtsa
gñis po || ’di dag ston pas mi dbaṅ mtshan du gsuṅs ||chu zla bźin źes bya ba ni || ji ltar
sprin med nam mkha’i zla ba’i gzugs || ston ka’i chu sṅon mtshor ni mthoṅ ba ltar || de
bźin rgyal sras tshogs kyi khyab bdag gzugs || rdzogs saṅs dkyil ’khor naṅ du mthoṅ bar ’gyur
||

de ltar de bźin gśegs pa’i stobs bcu daṅ | mi ’jigs pa bźi daṅ | saṅs rgyas kyi chos ma ’dres
pa bco brgyad daṅ | skyes bu chen po’i mtshan sum cu rtsa gñis po de dag rnam pa gcig tu
mṅon par bsdus te drug cu rtsa bźir ’gyur ro ||

yon tan drug cu rtsa bźi po || ’di dag so sor rgyur bcas te || go rims ji bźin rin chen gyi
|| mdo yi rjes ’braṅs śes par bya ||

ji skad bstan pa ñid kyi de bźin gśegs pa’i yon tan drug cu rtsa bdzi po ’di dag gi rnam par
dbye ba go rims ’di ñid kyis bstan pa ni || bu mo rin po che’i mdo’i rjes su ’braṅs te śes
par bya’o || gnas ’di dag la go rims bźin du rdo rje daṅ | seṅ ge daṅ | nam mkha’ daṅ |
chu zla’i dpe brjod pa gaṅ yin pa de’i bsdus pa’i don tshigs su bcad pa bcus rig par bya ste
|

mi phyed pa daṅ mi źan daṅ || mtshuṅs pa med daṅ g-yo med phyir || rdo rje seṅ ge mkha’ dag
daṅ || chu yi zla ba’i dpes bstan to ||stobs sogs rnams las stobs drug daṅ || gsum daṅ gcig
gis rim pa bźin || śes bya sñoms par ’jug pa daṅ || bdag chags bcas pa kun bsal bas ||go
cha rtsig pa śiṅ bźin du || phug daṅ bśig daṅ bcad phyir ro || gliṅ daṅ sñiṅ brtan mi phyed
pas || draṅ sroṅ stobs ni rdo rje ’dra ||gaṅ phyir brliṅ ba sñiṅ po’i phyir || gnag phyir
sñiṅ po bstan pa’i phyir || gaṅ phyir brtan pa mi phyed phyir || mi phyed phyir na rdo
rje bźin ||’jigs med phyir daṅ ltos med phyir || brtan phyir rtsal ni phun tshogs pas || thub
pa seṅ ge seṅ ge bźin || ’khor gyi tshogs su ’jigs mi mṅa’ ||kun mṅon mkhyen pas gaṅ las
kyaṅ || ’jigs med par ni rnam par gnas || dag pa’i sems can daṅ yaṅ bdag || mi mñam gzigs
phyir ltos pa med ||thugs ni chos rnams thams cad la || rtse gcig phyir na brtan pa ñid
|| mchog tu ma rig bag chags kyi || sa las rgal phyir rtsal ldan no ||’jig rten ñan thos
mtha’ gcig pu || spyod daṅ blo ldan raṅ byuṅ rnams || goṅ nas goṅ du blo dag ni || phra phyir
dpe ni rnam pa lṅa ||’jig rten kun gyi ñer ’tsho’i phyir || sa chu me rluṅ rnams daṅ mtshuṅs
|| ’jig rten ’jig rten ’das pa yi || mtshan ñid las ‘das nam mkha’ bźin ||de dag yon
tan sum cu ni || gñis ’di chos skus rab phye ste || nor bu rin chen ’od mdog daṅ || dbyibs
bźin dbye ba med phyir ro ||mthoṅ na tshim byed yon tan gaṅ || sum cu rtsa gñis źes bya
ba || sprul pa chos la rdzogs par ni || loṅs spyod rdzos sku gñis la brten ||dag las riṅ
daṅ ñe rnams las || ’jig rten rgyal ba’i dkyil ’khor du || chu daṅ nam mkha’ zla gzugs bźin
|| de mthoṅ ba ni rnam pa || gñis ||

theg pa chen po rgyud bla ma’i bstan bcos dkon mchog gi rigs rnam par dbye ba las | yon tan
gyi skabs te le’u gsum pa’o ||

