dri ma daṅ bcas pa’i de bźin ñid bśad zin to ||| da ni dri ma med pa’i de bźin ñid brjod par
bya’o || de la dri ma med pa’i de bźin ñid gaṅ źe na | saṅs rgyas bcom ldan ’das rnams kyi
zag pa med pa’i dbyiṅs la dri ma’i rnam pa thams cad daṅ bral ba’i phyir gnas yoṅs su gyur
ba’i rnam par gźag pa gaṅ yin pa’o || de yaṅ mdor bsdu na don rnam pa brgyad kyi dbaṅ du
byas te rig par bya’o ||

don brgyad gaṅ źe na | dag thob bral ba raṅ gźan don || de brten zab daṅ rgya che daṅ || bdag
ñid chen po de yaṅ ni || ji srid dus daṅ ji lta ñid ||

tshigs su bcad pa ’dis ni go rims ji lta ba bźin du don brgyad po’di dag bstan te | ’di lta
ste | ṅo bo’i don daṅ | rgyu’i don daṅ | ’bras bu’i don daṅ | las kyi don daṅ | ldan pa’i
don daṅ | ’jug pa’i don daṅ | rtag pa’i don daṅ | bsam gyis mi khyab pa’i don no ||de la khams
gaṅ źig ñon moṅs pa’i sbubs las ma grol ba | de bźin gśegs pa’i sñiṅ po źes brjod pa
de rnam par dag pa ni gnas yoṅs su gyur ba’i ṅo bo ñid du rig par bya ste | gaṅ gi phyir bcom
ldan ’das gaṅ źig ñon moṅs pa’i sbubs bye ba sñed mtha’ dag gis g-yogs pa de bźin gśegs
pa’i sñiṅ po la dogs pa ma mchis pa de dag ni ñon moṅs pa mtha’ dag gi sbubs las grol ba
| de bźin gśegs pa’i chos kyi sku la yaṅ dogs pa ma mchis pa lags so źes gsuṅs pa yin no
||ye śes ni rnam pa gñis te | ’jig rten las ’das pa’i rnam par rtog pa med pa dnag | de’i
rjes las thob pa’i ’jig rten pa’o || ’jig rten pa daṅ ’jig rten las ’das pa’i ye śes gnas
yoṅs su gyur ba’i rgyu ni thob pa’i sgras bstan te | ’dis thob bas na thob pa’o ||de’i ’bras
bu ni rnam pa gñis te | ñon moṅs ba’i sgrib pa daṅ bral ba daṅ | śes bya’i sgrib pa daṅ
bral ba’i bral ba rnam pa gñis so || go rims bźin du raṅ daṅ gźan du raṅ daṅ gźan gyi don
sgrub pa ni las so ||de’i rten daṅ ldan pa ni ldan pa’o || zab ba daṅ rgya che ba daṅ bdag
ñid chen pos rab tu phye ba saṅs rgyas kyi sku gsum po dag gis ’gro ba ji srid par bsam
gyis mi khyab ba’i rnam pas ’jug pa ni ’jug pa’o ||

sdom ni || ṅo bo rgyu daṅ ’bras bu daṅ || las daṅ ldan daṅ ’jug daṅ || de rtag || bsam gyis
mi khyab kyis || saṅs rgyas sa ni rnam par gnas ||

