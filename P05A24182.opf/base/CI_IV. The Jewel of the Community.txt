theg pa chen po’i chos dkon mchog de las phyir mi ldog pa’i byaṅ chub sems dpa’i tshogs rin
po che ’byuṅ bas de’i rjes thogs su de’i dbaṅ du byas nas tshigs su bcad pa |

sems de raṅ bźin ’od gsal bas na ñon moṅs ṅo bo med gzigs pas || gaṅ dag ’gro kun bdag med ||
mtha’ źi yaṅ dag rtogs nas thams cad la || rdzogs pa’i saṅs rgyas rjes źugs gzigs pa sgrib
pa med pa’i blo mṅa’ ba || sems can rnam dag mtha’ yas yul can ye śes gzigs mṅa’ de la
’dud ||’dis ci bstan źe na | ji bźin ji sñed naṅ gi ni || ye śes gźigs pa dag pa’i phyir ||
blo ldan phyir mi ldog pa’i tshogs || bla med yon tan daṅ ldan ñid ||

’dis ni mdor bsdus na ji lta ba bźin yod pa daṅ ji sñed yod pa ste | rgyu gñis kyis ’jig rten
las ’das pa’i ye śes kyi gzigs pa rnam par dag pa’i phyir phyir mi ldog pa’i byaṅ chub sems
dpa’i tshogs dkon mchog bla na med pa’i yon tan daṅ ldan pa ñid bstan to ||

’gro ba źi ba’i chos ñid du || rtogs phyir ji lta ñid de yaṅ || raṅ bźin gyis ni yoṅs dag phyir
|| ñon moṅs gdod nas zad phyir ro ||

de la ji lta ba bźin yoṅ pa ñid ni chos daṅ gaṅ zag ces bya ba’i ’gro ba thams cad kyi bdag
med pa’i mtha’ ji lta ba bźin rtogs pa las rig par bya’o || gtan du gzod ma nas źi ba’i ṅo
bo ñid kyis gaṅ zag daṅ chos ’jig pa med pa’i tshul du rtogs pa de yaṅ mdor bsdu na rgyu
gñis las skyes te | sems raṅ bźin gyis ’od gsal bar mthoṅ ba’i phyir daṅ | de’i ñe ba’i ñon
moṅs pa gdod ma nas zad ciṅ ’gags par mthoṅ ba’i phyir ro ||de la sems raṅ bźin gyis ’od
gsal ba gaṅ yin pa daṅ | de’i ñe ba’i ñon moṅs pa źes bya ba gaṅ yin pa ’di gñis ni dge ba
daṅ mi dge ba’i sems dag las gcig rgyu bas sems gñis pa mtshams sbyor ba med pa’i tshul
gyis zag pa med pa’i dbyiṅs la mchog tu rtogs par dka’ ba yin no ||de’i phyir na bcom ldan
’das dge ba’i sems ni skad cig ma ste | ñon moṅs pa dag gis ñon moṅs par mi ’gyur ro || mi
dge ba’i sems ni skad cig ma ste | sems de ni ñon moṅs pa dag gis ñon moṅs pa ma lags pa
ñid do || bcom ldan ’das ñon moṅs pa ni sems la mi reg la sems ñon moṅs pa yaṅ ma lags na
| bcom ldan ’das ’di la ji ltar reg pa’i chos can ma lags pa’i sems mun pas ñon moṅs par
’gyur | bcom ldan ’das ñe ba’i ñon moṅs pa ni mchis la | ñe bar ñon moṅs par ’gyur ba’i sems
ni ma mchis so || bcom ldan ’das de lta lags mod kyi raṅ bźin gyis yoṅs su dag pa’i sems
ñe bar ñon moṅs pa’i don rtogs par dka’oźes gsuṅs te | ji lta ba bźin du yod pa nas brtsams
te rtogs par dka’ ba’i bar rgyas par bstan pa ni mdo ji lta ba bźin du rig par bya’o ||

śes bya mthar thug rtogs pa’i blos || thams cad mkhyen pa’i chos ñid ni || sems can thams cad
la yod pa || mthoṅ phyir ji sñed yod pa ñid ||de la ji sñed yod pa ñid ni śes bya’i dṅos
po mtha’ dag mthar thug par rtogs pa la ’jig rten las ’das pa’i śes rab kyis sems can thams
cad la tha na dud ’gro’i skye gnas su gyur pa rnams la yaṅ de bźin gśegs pa’i sñiṅ po yod
pa ñid mthoṅ ba las rig par bya’o || byaṅ chub sems dpa’i mthoṅ ba de yaṅ byaṅ chub sems
dpa’i sa daṅ po ñid las skye ste | chos kyi dbyiṅs kun tu ’gro ba’i don du rtogs pa’i phyir
ro ||

de ltar rtogs pa gaṅ yin de || so so raṅ śes mthoṅ ba ñid || dri med dbyiṅs la chags med daṅ
|| thogs med phyir de dag pa yin ||

de ltar ji lta ba bźin du yod pa ñid daṅ ji sñed pa yod pa ñid kyi rnam pa ’dis ’jig rten las
’das pa’i lam rtogs pa gaṅ yin pa de ni ’phags pa rnams kyi gźan daṅ thun moṅ ma yin pa
so so raṅ gis ’jig rten las ’das pa’i ye śes kyi gzigs par ’dod do ||de yaṅ mdor bsdu na rgyu
gñis kyis na cig śos ñi tshe ba’i ye śes kyis mthoṅ ba la ltos nas śin tu rnam par dag
pa źes brjod do || gñis po gaṅ dag gis śe na | chags pa med pa’i phyir daṅ | thogs pa med
pa’i phyir ro || de la ji lta ba bźin brjod pa ñid kyis sems can gyi khams raṅ bźin gyis
rnam par dag pa’i yul || can gyi phyir ni chags pa med pa yin la | ji sñed yod pa ñid kyis
śes bya’i dṅos po mtha’ med pa’i yul can gyi phyir ni thogs pa med pa yin no ||

ye śes gzigs pa dag pas na || saṅs rgyas ye śes bla med phyir || ’phags pa phyir mi ldog pa
ni || lus can kun gyi skyabs yin no ||

de ltar phyir mi ldog pa’i sa la gnas pa’i byaṅ chub sems dpa’ rnams kyi ye śes kyi gzigs pa
de ni bla na med pa de bźin gśegs pa’i ye śes kyi gzigs pa rnam par dag pa daṅ ñe bar gnas
par ’gyur ba’i phyir ram | gaṅ daṅ ldan pas phyir mi ldog pa’i byaṅ chub sems dpa’ sems
can thams cad kyi skyabs su gyur pa ñid du ’gyur ba’i phyir | de las gźan pa tshul khrims
la sogs pa byaṅ chub sems dpa’i yon tan rnams las bla na med pa ñid du rig par bya’o ||byaṅ
chub sems dpa’i dge ’dun gyi rjes thogs su ñan thos kyi dge ’dun dkon mchog ni ma smos te
| de mchod par ’os pa ma yin pa’i phyir ro ||mkhas pa byaṅ chub sems dpa’ daṅ | ñan thos
kyi yon tan gyi khyad par śes pa ni nam yaṅ byaṅ chub chen po’i bsod nams daṅ | ye śes kyi
tshogs rgya chen po rdzogs par byed pa | śes rab daṅ | sñiṅ rje’i dkyil ’khor can gźal du
med pa’i sems can gyi khams snaṅ bar ñe bar gnas pa | bla na med pa’i de bźin gśegs pa’i
zla ba ña ba thob pa daṅ rjes su mthun pa’i lam du źugs pa | byaṅ chub sems dpa’ zla ba tshes
pa dor nas ñi tshe ba’i ye śes kyi mthar thug pa skar ma’i gzugs ltar raṅ gi rgyud snaṅ
ba ñe bar gnas pa’i ñan thos la nam yaṅ phyag byed pa ni ma yin te | gźan la phan par byed
pa’i bsam pa rnam par ma dag pa’i phyir ro ||yaṅ dag par brten pa’i yon tan ñid kyis sems
daṅ po bskyed pa’i byaṅ chub sems dpas kyaṅ rjes su brtse ba med pa gźan rgyas par byed
pa daṅ mi ldan pa’i ’phags pa’i ñan thos zag pa med pa’i tshul khrims kyi sdom pa rnam par
dag pa’i mthar phyin par gyur pa yaṅ zil gyis gnon na | de las gźan pa’i yon tan dbaṅ bcu
la sogs pa lta ci smos te | gaṅ gi phyir |gaṅ źig tshul khrims bdag don byed pas rnam rgyas
śiṅ || tshul khrims ’chal ba’i sems can rnams la brtse bral ba || bdag ñid rgyas byed
tshul khrims nor gyis rab dag pa | ’phags pa de ni tshul khrims rnam par dag mi brjod ||
gaṅ źig gźan la mchog tu sñiṅ rje bskyed nas ni || tshul khrims yaṅ dag blaṅs pa byas te me
rluṅ daṅ || chu daṅ sa bźin gźan dag ñe bar ’tsho byed pa || de ni khrims ldan gźan ni de
yi gzugs brñan yin || źes bśad do ||

